<p>易因上经</p>
<p>乾 坤 屯 蒙 需 讼 师 比 小畜 履 泰 否 同人 大有 谦 豫 随 蛊 临 观 噬嗑 贲 剥 复 无妄 大畜 颐 大过 习坎 离</p>
<p>易因上经卷之一1</p>
<p>乾下乾上</p>
<p>乾：元，亨，利，贞。</p>
<p><strong>初九</strong>：潜龙，勿用。</p>
<p><strong>九二</strong>：见龙在田，利见大人。</p>
<p><strong>九三</strong>：君子终日乾乾，夕惕若，厉，无咎。</p>
<p><strong>九四</strong>：或跃在渊，无咎。</p>
<p><strong>九五</strong>：飞龙在天，利见大人。</p>
<p><strong>上九</strong>：亢龙有悔。</p>
<p><strong>用九</strong>：见群龙无首，吉。</p>
<ul>
<li>
<p>《彖2》曰：大哉乾元，万物资始，乃统天。云行雨施，品物流行。大明终始，六位时成，时乘六龙以御天。乾道变化，各正性命，保合太和，乃利贞。首出庶物，万国咸宁。</p>
</li>
<li>
<p>《象》曰：天行健，君子以自强不皂。</p>
</li>
</ul>
<p>潜龙勿用，阳在下也。</p>
<p>见龙在田，德施普也。</p>
<p>终日乾乾，反复道也。</p>
<p>或跃在渊，进无咎也。</p>
<p>飞龙在天，大人造也。</p>
<p>亢龙有悔，盈不可久也。</p>
<p>用九，天德不可为首也。</p>
<ul>
<li>《文言》曰：元者，善之长也。亨者，嘉之会也。利者，义之和也。贞者，事之干也。君子体仁，足以长人；嘉会，足以合礼；利物，足以和义；贞固，足以干事。君子行此四德者，故曰：乾，元，亨，利，贞。</li>
</ul>
<p>初九曰：潜龙勿用，何谓也？子曰：龙德而隐者也，不易乎世，不成乎名，遯世无闷3，乐则行之，忧则违之，确乎其不可拔，潜龙也。</p>
<p>九二曰：见龙在田，利见大人。何谓也？子曰：龙德而正中者也。庸言之信，庸行之谨，闲邪存其诚，善世而不伐，德博而化。《易》曰：见龙在田，利见大人，君德也。</p>
<p>九三曰：君子终日乾乾，夕惕若，厉，无咎。何谓也？子曰：君子进德修业，忠信，所以进德也；修辞立其诚，所以居业也。知至至之，可与几也。知终终之，可与存义也。是故居上位而不骄，在下位而不忧。故乾乾，因其时而惕，虽危无咎矣。</p>
<p>九四曰：或跃在渊，无咎。何谓也？子曰：上下无常，非为邪也。进退无恒，非离群也。君子进德修业，欲及时也，故无咎。</p>
<p>九五曰：飞龙在天，利见大人。何谓也？子曰：同声相应，同气相求。水流湿，火就燥；云从龙，风从虎。圣人作而万物睹。本乎天者亲上，本乎地者亲下，则各从其类也。</p>
<p>上九曰：亢龙有悔。何谓也？子曰：贵而无位，高而无民，贤人在下位而无辅，是以动而有悔也。</p>
<p>潜龙勿用，下也。</p>
<p>见龙在田，时舍也。</p>
<p>终日乾乾，行事也。</p>
<p>或跃在渊，自试也。</p>
<p>飞龙在天，上治也。</p>
<p>亢龙有悔，穷之灾也。</p>
<p>乾元用九，天下治也。</p>
<p>潜龙勿用，阳气潜藏。</p>
<p>见龙在田，天下文明。</p>
<p>终日乾乾，与时偕行。</p>
<p>或跃在渊，乾道乃革。</p>
<p>飞龙在天，乃位乎天德。</p>
<p>亢龙有悔，与时偕极。</p>
<p>乾元用九，乃见天则。</p>
<p>乾元者，始而亨者也。利贞者，性情也。乾始能以美利利天下，不言所利。大矣哉！大哉乾乎？刚健中正，纯粹精也。六爻发挥，旁通情也。时乘六龙，以御天也。云行雨施，天下平也。</p>
<p>君子以成德为行，日可见之行也。潜之为言也，隐而未见，行而未成，是以君子弗用也。</p>
<p>君子学以聚之，问以辨之，宽以居之，仁以行之。易曰：见龙在田，利见大人。君德也。</p>
<p>九三，重刚而不中，上不在天，下不在田。故乾乾，因其时而惕，虽危无咎矣。</p>
<p>九四，重刚而不中，上不在天，下不在田，中不在人，故或之。或之者，疑之也，故无咎。</p>
<p>夫4大人者，与天地合其德，与日月合其明，与四时合其序，与鬼神合其吉凶。先天而天弗违，后天而奉天时。天且弗违，而况於人乎？况於鬼神乎？</p>
<p>亢之为言也，知进而不知退，知存而不知亡，知得而不知丧。其唯圣人乎？知进退存亡，而不失其正者，其唯圣人乎？</p>
<p>乾为天</p>
<p>大哉，乾元，万物资始。既资以始，必资以终。元非统天而何！夫天者，万物之一物，苟非统以乾元，又安行云施雨，使品物流通，形著而若是亨乎！故曰：大哉，乾元。人唯不明乾道之始终，是以不知乾元之为大。苟能天5明乎此，则知卦之六位，一时皆已成就，特乘时而后动矣。是故居初则乘潜龙，居二则称见龙，居三乘惕龙，居四乘跃龙，居五乘飞龙，居上乘亢龙。盖皆乾道自然之变化，圣人特时乘之以御天云耳。是故一物各具一乾元，是性命之各正也，不可得而同也。万物统体一乾元，是太和之保合也，不可得而异也。故曰：乃利贞。然则人人各正一乾之元也，各具有是，首出庶物之资也，乃以统天者，归之乾；时乘御天者，归之圣，而自甘与庶物同腐焉，不亦伤乎？万国保合，有是乾元之德也，何尝一日不咸宁也？乃以乾为天，以万为物，以圣人能宁万国，以万国必咸宁于圣人，不益伤乎？故曰：乾，元，亨，利，贞。举四德以归乾，而独以大哉赞元，其旨深矣。</p>
<ul>
<li>
<p>《文言》曰：乾元者，始而亨者也，人见其始而亨，不见其亨之始，盖亨之始有利贞焉，性情之谓也。夫大哉乾元，固万物之所资始，孰知此利贞者。又乾元之所资始乎，故又曰乾始。夫唯其有此乾始，而后能以美利利天下耳。不然，安能然哉。乾始，能以美利利天下而不言所利，天下咸受。夫乾始之美利而不知所利，此其为利，不亦大矣哉。而孰知即此利贞者为之哉。故又赞之曰：大哉；乾之利贞乎。刚矣，健矣，中矣，正矣，纯矣，粹矣，精矣，美矣，虽欲极其形容，有不能拟诸形容者矣。盖情其性则为刚健中正，纯粹精之美德而不可见。性其情则即此一卦之六爻，曲畅而旁通之，亦已发挥无余蕴矣。既有六爻，则有六龙而时乘之以御天。吾知天且弗违矣。既乘六龙，则自能行云施雨而天下平矣，有不能以美利利天下乎？大抵乾之为德，虚位也，所谓大哉，乾之元是也。人与天与圣人皆共之，故不别其孰为天，孰为人，而孰为圣人，使知其不可二矣。乾之为贞，实德也，所谓性情是也。人与天也，圣人也，皆具之，故不别其孰为性而孰为情，孰为利而孰为贞，使知其不可离矣。</p>
</li>
<li>
<p>《文言》曰：元者，善之长也。夫观- 《彖》之辞，唯有元、亨、利、贞四德已矣，而夫子读之，何其多端也？其曰：大哉，乾元，则已赞乾之元矣，是所重在元也，使人由乾以体元，而四德总归于一德。其曰：乾元者，始而亨者也。利贞者，性情也。则又直赞乾之贞，是所重在贞也，使人知贞。又起元而四德，又未始不旋相为元，是皆圣人之乾也，非他人之所能与也。其曰：元者，善之所云，尚足以称乾与坤乎哉。夫苟其刚躁而不可成也，而犹可以称乾焉；委靡而不足为也，而犹可以称坤焉，则天不载天，地不成地，吾人将打所盖载也，不知此固至健至顺者之所自有，而何用補助于其间也。是故至柔而动也刚，至静而德方。地之所以能为顺也，乾道变化，各正性命。天之所以能为健也，若健而复济以顺，必非真健者，自无所用，彼健为也。顺而仍加以健，必非至顺者，自无所用，彼顺为也。呜呼，是恶足以识乾坤之正性乎。乾坤一也。故《乾》曰元亨，《坤》亦曰元亨，但《乾》曰利贞而《坤》则曰利牝马之贞。且不但马也，而又曰牝马焉，则其视龙之变化飞腾为何如，而坤独利此者，则以此为坤之贞故也。故君子有所往而法坤，则唯牝马之贞是安。故曰：安贞吉，有所用以从事，则唯牝马之贞是利。故曰：利永贞，以大终也。大，指乾以大而终，则无敢为主、无敢当先、无敢朋党，乃贞矣。先迷以下，所谓利牝马之贞也。先者，为乾、为主而吾后之，则得主而利主者，或西、或南而吾守之，则东北以居。盖唯主是从，则志意专一而不二，安居击以听则后顺，得常而不迷，坤之利贞如此，是乃元亨也。</p>
</li>
</ul>
<p>人之生也直，直疑不方矣。今言直而又言方者，以人但知直而不知直之自有方也。夫人最初一念，非其直遂之正性乎？然旋发旋觉，则初者为直而觉者亦为直。觉则止，止则方，出则虽有直方合之本一光大耳。地性博厚，坤德无疆，其不可孤盖如此矣。故爻兼言直方焉。直者为正，方者为义，正者以止，义者以行，止者是敬，敬非著意也。唯其内之，直而已；方者是义，义非袭取也，唯其行之，利而已。此岂有待干学习而后利哉。固不习而无不利者也，夫何疑。</p>
<ul>
<li>附录</li>
</ul>
<p>坡公解曰：龙变化而自用者也，马驯服而用于人者也，为人用而又牝焉，顺之至也。至顺而不贞，则陷於邪，故利牝马之贞。李秃翁曰：至顺未有不贞者。至顺者，顺乾也。顺乾矣，有不贞乎。若得朋，若与类，若西南行，则以阴柔而复。附于阴柔，安能一心听命于乾而为大顺之至乎？又解曰：坤之为道，可以为人用而不可以自用，可以为和而不可以为倡，故君子利有攸往。先则迷而失道，后则顺而得主，此所以为利也。西与南则兑也、离也、巽也，皆吾朋。东与北则震也、坎也、艮也，皆非吾朋。两阴不能相用，故必离类。绝朋而来，主于东北。李秃翁曰：乾者，坤之主也。乾为主，不须求，求反失之，便有得朋之想矣，不能一心以听命于乾矣。又解曰：以六居二，可谓柔矣。夫直，方之所欲言者，而发之为言，而谓信也。忠以成信，信本于中。夫谁不由斯义乎，故君子之于忠信，没身焉尔矣。苟或未知其为至也，而能知其为吾之庸言、庸行而不敢不终身焉，是亦可与存义而寡过者，何也？彼其终日之所乾乾者，唯恐不合於义故耳。故知至者，闻忠恕即一贯，否则终身守此忠恕，竟不知一贯为何语矣。是故曾子以忠恕为极至，而门人以忠恕终其身。此唯与未唯之别也。夫子曰：有一言而可以终身行之者，其恕乎？信哉。学者之於忠恕，终身焉可也。待其自悟则自知至，而今曷可强也。吁，其必有刚、健、中、正、纯、粹、精之乾德而后可乎。若是，坤德决不可以语知至之学明矣。九四处乾之上，介于疑信之间，似乎知至矣，而又未敢以遽信，便欲以此终其身与，则又未肯以自安，是或跃之时也。故夫子决之曰：德贵有常。今而或上或下，何其无常也？业贵有恒，今而或进或退，何其无恒也？岂以忠信之语邪谬而未足信与？抑必绝类离群而后为至人也。然既群於人矣，又安能离群以独立？吾以谓君子进德修业所贵，及时勇往，一刀两断耳。若犹在疑信之间，何日能太平也？不疑固无有知至之日，徒疑亦安有艮止之候？须及时决了，乃保无咎矣。九五飞龙则是。则是有德、有位、有时，三重具焉者也。天下之所利见者，更莫甚於九五之大人矣。若九二，则有德无位，何以同称大人、同为万物之所利见乎？盖天下唯德为至贵。德在我矣，时位恶能限之？故曰：自天子以至庶人，壹是皆以修身为本。使庶人而有君德，亦自然为利见之大人；使上焉者而无德，则虽位居九五，其谁利见之哉。故知德之所在，时与位非所论也。吾夫子不可以观乎？曰：若是则六爻皆龙，何以独二？盖二之龙德己见矣，所谓龙德而正中者也，是时人之家舍也，众之所必归也，故未尝御天而德施已普，非君而有君德矣。何待向明而治，而后天下文明邪？若他爻正，当及时以进德修业者，岂得自比于二哉。故初则戒其勿用，而识潜修之宜。上则虑其已亢，而有亢龙之悔。若三、若四，非日乾夕惕，则或跃以疑，皆进修之时，非利见之候也。苟其成德为行，日已可见，则或为二，或为五，何不可者，均之为大人则均之，为万物之所利见，又何疑焉？</p>
<p>夫大人者，与天地合其德。呜呼，是大人也，九五当之与。然- 《文言》不言有位，不言无位？不知其果为五也，抑九二当之与。然高不言飞，卑不言见，不知其果为二也。吾意其为人也，而天且不敢违矣，非以其能统天，而又能御天与。吾意其为人也，而人且不敢违矣，非以其能首出庶物，又能咸宁万国与。吾意其为人也，而鬼神且弗敢违矣，非以其能神、能鬼、能变、能化、能大、能小、能潜、能飞、能云、能雨，不知其然而然也与。呜呼，斯其为大人也，吾与子皆共之，而奚敢以他诿。</p>
<p>九五，飞龙也。夫子却说声应气求，各从其类，则非其类者，未必有利见之愿矣。三之与四，初之与上，并居六位，犹不相知，然则仅仅九二一大人耳。颜氏之子，一庶几耳。呜呼，众矣，一人不为少矣。唯颜氏没，遂无人焉，悲夫。此夫子所以感切于二五之际也。</p>
<p>知进知退，便是圣人，便不失正，不至待其亢也。故时有亢而圣人无亢，故重言圣人以勉之，非如今之庸夫俗子所读，断章取义，以济己私之云也。</p>
<p>九者，乾之用，故凡乾皆用九。乾之九皆为龙，故又以乾之九为群龙。然乾之群龙可得而见也。乾之群龙，元首不可得而见也。若不见此，决不成龙。故用九者，能真见群龙之无首，则自然首出庶物，而万国皆咸宁矣。自然时乘御天而宇宙在吾手矣，自然大明乾道之终始，一元统天而万化生于身矣。故曰：用九，见群龙无首，吉。吉者，元也、亨也、利也、贞也。</p>
<p>用九，天德不可为首，如有首则不称天德矣。故曰：乾元用九，乃见天则。苏子瞻曰：乾元以无首为天则。呜呼，至矣。</p>
<ul>
<li>附录</li>
</ul>
<p>庄生6曰：易以道阴阳。</p>
<p>杨子云曰：宓犧绵络，天地经以八卦，文王附六爻，孔子错其象，彖其辞，然后发天地之藏，定万物之基。</p>
<p>陈图南曰：羲皇始画八卦，重为六十四，不立文字，使天下之人默观其象而已。能如象焉则吉凶应，违其象则吉凶反，此羲皇氏作不言之教也。</p>
<p>邵尧夫曰：夫易，圣人长，君子消小人之具也。及其长也，辟之於未然，及其消也，阖之於未然，一消一长，一辟一阖，浑然无迹，非天下之至神，其孰能与于此。</p>
<p>周茂叔曰：圣人之精，画卦以示；圣人之蕴，因卦以发。卦不画，圣人之精不可得而见。微卦，圣人之蕴，殆不可悉得而闻。易何止五经之源，其天地鬼神之奥乎。</p>
<p>丘仲深曰：乾之三画，万世文字之祖。元、亨、利、贞四字，万世义理之宗。在天为春、夏、秋、冬，在人为仁、义、礼、智，流行天地之间为元、会、运、世。蔡子木曰：初潜，颜子当之，勿用以成德也。二见，孔子当之，时舍而文明也。三惕，皋夔、稷契当之，克艰而不危也。四跃，汤、武当之，时晦而终革也。五飞，尧、舜当之，圣德而光被也。上亢，伊、周当之，处亢而不失其正也。是六爻也，分拟之则各以其时，统会之则归之圣人之大明。</p>
<p>坡公解曰：今之飞者，昔之潜者也，而谁非大人与。又曰：夫处此者，岂无无悔之道哉。故言有者，皆非必然者也。又曰：阴阳和而物生。曰：嘉礼非亨，则偏滞而不合义；非利，则惨洌而不和。</p>
<p>罗彝正曰：三居二乾之间，有乾乾之象，居下乾之终，有日终而夕之象。三居下之上，乃危地也。以其终日乾乾而夕犹惕，故得无咎。</p>
<p>石守道曰：天极高，不能下交于地，岂能行四时、生百物？君极尊，不下接於人，岂能怀万国、御百官？故自不至于亢也。</p>
<p>王几曰：乾，天德也。天地灵地7结而为心。无欲者，心之本体。所谓乾也，天德之运，昼夜周天，终古不息。日月之代明，四时之错行，不害不悖，以其健也。圣德之运，通乎昼夜，终身不息，同乎天也。贤人以下不能无欲，所欲不必沉溺，意有所向，便是欲。寡之又寡，以至于无。人以天定。君子之强，以法天也。尝考天文，天行有常度而无停机，天非有体也？因8星之附丽以为体，天如倚。盖南北二极相贯，北高南下，窥之以管极中。一星旋转尤密，不出管中者曰纽星，所舍天之枢也。天体不动，非不动也，旋转不离于垣，犹枢之阖辟不离于曰9，未尝有所动也。故曰：维天之命，於穆不已。天之所以为天也，无有远迩高深受命如响，此造化之枢纽，千圣相传之秘藏也。儒者讳言虚寂。夫子于咸发感应之理，详言之，何也？盖天下之感，皆生于寂，而其应也，皆本于虚。虚以适变，寂以神感，何思何虑。所以一天下之动，尧之中、舜之微、文之穆，孔之默、颜之愚，周之静，皆是物也。世儒泥于典要，思为昧。夫所谓虚寂之体，圣学所以不明，造化或几乎息矣。</p>
<p>坤下坤上</p>
<p>坤：元亨，利牝马之贞。君子有攸往，先迷，后得主，利。西南得朋，东北丧朋。安贞，吉。</p>
<ul>
<li>
<p>《彖》曰：至哉，坤元，万物资生，乃顺承天。坤厚载物，德合无疆。含弘光大，品物咸亨。牝马地类，行地无疆，柔顺利贞。君子攸行，先迷失道，后顺得常。西南得朋，乃与类行；东北丧朋，乃终有庆。安贞之吉，应地无疆。</p>
</li>
<li>
<p>《象》曰：地势坤，君子以厚德载物。</p>
</li>
</ul>
<p>初六，履霜，坚冰至。</p>
<ul>
<li>《象》曰：履霜坚冰，阴始凝也。驯致其道，至坚冰也。</li>
</ul>
<p><strong>六二</strong>：直、方、大，不习无不利。</p>
<ul>
<li>《象》曰：六二之动，直之10方也。不习无不利，地道光也。</li>
</ul>
<p><strong>六三</strong>：含章可贞。或从王事，无成有终。</p>
<ul>
<li>《象》曰：含章可贞，以时发也。或从王事，知光大也。</li>
</ul>
<p><strong>六四</strong>：括囊，无咎、无誉。</p>
<ul>
<li>《象》曰：括囊无咎，慎不害也。</li>
</ul>
<p><strong>六五</strong>：黄裳，元吉。</p>
<ul>
<li>《象》曰：黄裳元吉，文在中也。</li>
</ul>
<p><strong>上六</strong>：龙战于野，其血玄黄。</p>
<ul>
<li>《象》曰：龙战于野，其道害11也。</li>
</ul>
<p><strong>用六</strong>：利永贞。</p>
<ul>
<li>
<p>《象》曰：用六永贞，以大终也。</p>
</li>
<li>
<p>《文言》曰：坤至柔，而动也刚，至静而德方。后得主而有常，含万物而化光。坤道其顺乎？承天而时行。积善之家，必有余庆；积不善之家，必有余殃。臣弒其君，子弒其父，非一朝一夕之故，其所由来者渐矣，由辨之不早辨也。《易》曰：履霜，坚冰至。盖言顺也。</p>
</li>
</ul>
<p>直其正也，方其义也，君子敬以直内，义以方外。敬义立，而德不孤。直、方、大，不习无不利；则不疑其所行也。</p>
<p>阴虽有美，含之以从王事，弗敢成也。地道也，妻道也，臣道也。地道无成，而代有终也。</p>
<p>天地变化，草木蕃；天地闭，贤人隐。《易》曰：括囊，无咎，无誉。盖言谨也。</p>
<p>君子黄中通理，正位居体，美在其中，而畅于四支。发于事业，美之至也。</p>
<p>阴疑于阳，必战。为其嫌于元阳也，故称龙焉。犹未离其类也，故称血乌。夫玄黄者，天地之杂也，天玄而地黄。</p>
<p>坤为地</p>
<p>乾坤定质，则一健一顺。健之不能为顺，亦犹顺之不能为健。苟责健以顺，责顺以健，健顺皆失其质矣。乾坤两卦即为反常，非天尊地卑之正理也。乾坤定位；则一夫一妇。夫之不可为妇，亦犹妇之不可为夫。苟责夫以妇，责妇以夫，夫妇皆反其分矣。乾坤两卦总为失位，非君尊臣卑之正道也。是故上天下地，天下之乾坤也。一夫一妇，家家之乾坤也。其位定，故不可反以常。其质定，故不可易以能。用当其才，才适于用。圣人之首乾坤也有以哉。不然，神龙而牝马之龙固无所用，其飞腾而引重致远之役，龙将诎焉。牝马而神龙之马固无所施，其负载而兴云致雨之技焉，何知焉？一乾坤也，即不用其所长，皆为废物，而况人与？是故圣人于乾坤，独分别而详言之。乃世之儒者，画蛇添足，谓健而不顺，则刚躁而不可成；顺而不健，则委靡而不可振。吁，果若所云，尚足以称乾与坤乎哉。人12苟其刚躁而不可成也，而犹可以称乾焉，委靡而不足为也，而犹可以称坤焉，则天不载13天，地不成地，吾人将打14所盖载也。不知此固至健至顺者之所自有，而何用補助于其间也。是故至柔而动也刚，至静而德方，地之所以能为顺也。乾道变化，各正性命，天之所以能为健也。若健而复济以顺，必非真健者。自无所用彼健为也；顺而仍加以健，必非至顺者，自无所用彼顺为也。呜呼，是恶足以识乾坤之正性乎。乾坤一也，故乾曰元亨，坤亦曰元亨。但乾曰利贞，而坤则曰利牝马之贞，且不但马也，而又曰牝马焉，则其视龙之变化飞腾为何如，而坤独利此者，则以此为坤之贞，故也。故君子有所往而法坤，则唯牝马之贞是安。故曰：女15贞吉。有所用以从事，则唯牝马之贞是利。故曰：利永贞，以大终也。大指乾以大而终，则无敢为主、无敢当先、无敢朋党，乃贞矣。先迷以下，所谓利牝马之贞也。先者为乾、为主，而吾后之，则得主而利主者，或西、或南而吾守之，则东北以居，盖唯主是从，则志意专一而不二，安居以听则后顺得常而不迷，坤之利贞如此，是乃元亨也。</p>
<p>人之生也直，直疑不方矣。今言直而又言方者，以人但知直而不知直之自有方也。夫人最初一念非其直遂之正性乎？然旋发旋觉，则初者为直而觉者亦为直，觉则止，止则方，出则虽有直方合之本一光大耳。地性博16坤德无疆，其不可孤盖如此矣。故爻兼言直方焉。直者为正，方者为义，正者以止，义者以行，止者是敬，敬非著意也。唯其内之直而已。方者是义，义非龙取也。唯其行之，利而已。此岂有待于学习而后利哉。固不习而无不利者也，夫何疑。</p>
<ul>
<li>附录</li>
</ul>
<p>坡公解曰：龙，变化而自用者也。马，驯服而用于人者也。为人用而又牝，马顺之至也。至顺而不贞，则陷於邪，故利牝马之贞。李秃翁曰：至顺，未有不贞者。至顺者，顺乾也。顺乾矣，有不贞乎？若得朋、若与类、若西南行，则以阴柔而复附于阴柔，安能一心听命于乾而为大顺之至乎？又解曰：坤之为道，可以为人用而不可以自用，可以为和而不可以为倡，故君子利有攸往。先则迷而失道，后则顺而得志17。此所以为利也。西与南，则兑也、离也、巽也，皆吾朋。东与北，则震也、坎也、艮也，皆非吾朋。两阴不能相用，故必离类。绝朋而来18，主于东北。</p>
<p>李秃翁曰：乾者，坤之主也。乾为主，不须求，求反失之，便有得朋之想矣。不能一心以听命于乾矣。又解曰：以六居二，可谓柔矣。夫直、方、大者，何从而得之？曰：六二，顺之至也。君子之顺，岂有他哉。循理无私而已。秃翁曰：至柔而动也刚，至静而德方。夫子已解得十分了，不须再以顺理无私解也。夫人唯其至柔，所以至刚；唯其至静，所以至方。故柔可能也，至柔不可能也。呜呼，至矣。又解曰：处上下之交，皆非安地也。乾安于上，以未至于上为危，故九三有夕惕之忧。坤安于下，以始至于上为难，故六四有括囊之慎。阴之进，而至于三犹可贞也，至于四则殆矣。故自括结以求无咎、无誉。咎与誉，人之所不能免也。出乎咎必入乎誉，脱乎誉必罗19乎咎，咎所以致罪而誉所以致疑也甚矣。无誉之难也。又解曰：方其变化，虽草木犹蕃。及其闭也，虽贤人亦隐。秃翁曰：读此可以痛哭。又解曰：黄中之色也，通是理然后有是色也，裳下之饰也。黄而非裳，则上体也。裳而非黄，则非20下体而非正位居体也。今处重坤之正位，又居下体之中，故称裳以明下，称黄以明中。夫文生于相错。若阴阳之专一，岂有文哉。秃翁曰：专一便有文。坤不贵文，贵文在中，黄中之色也。文在中也，何待相错而后有文也？</p>
<p>程正叔曰：西南阴方，东北阳方，阴必从阳，离丧其类。</p>
<p>朱仲晦曰：此卦三画皆耦，故名坤而象地。重之又得坤焉，则是阴之纯顺之至也。又曰：六五以阴居尊，中顺之德充诸内而见于外，故其象如此，而其占为大善之吉也。《春秋》传南蒯将叛，筮得此爻，以为大吉。子服惠伯曰：忠信之事则可，不然必败。外疆内温，忠也。和以率贞，信也。故曰：黄裳元吉，黄中之色也，裳下之餙也，元善之长也。中，不忠不得其色；下，不共不得其餙；事，不善不得其极。且夫易，不可以占险，三者有阙，筮虽当，未也。后蒯果败。</p>
<p>金汝白曰：先迷是一句，后得主利是一句。阳阴之主，阳先阴后，乃理之常。阴先则反常而迷，后则得其主而利。利犹顺也。故曰：后顺得常。又曰：后得主而有常，先21儒以主利为句，遂谓后得主而有常，脱一利字。然则后顺得常，岂复脱乎。夫阴，当从阳者也。昵其类，可乎？丧朋犹泰之，朋亡，舍其朋而从阳，故吉。</p>
<p>郑窒甫曰：乾之象，见文王造周之德；坤之象，见文王事殷之心。</p>
<p>周宴曰：乾之初九曰：勿用，护其微也。坤之初六即曰：坚冰至，危其盛也。</p>
<p>刘濬伯曰：六三，以阴包阳，其象为含章。六四以六居四，其象为括囊。阴虚中囊，象重阴结闭括象。又曰：奸雄之臣，肆行篡夺。主虽柔暗，亦不相下。僵尸流血，势所必至。履霜坚冰，正虑是也。</p>
<p>胡仲虎曰：其血玄黄，两败俱伤。阴虽极盛，岂能独伤阳哉。</p>
<p>游定夫曰：乾以纯阳，阳极而亢，坤已纯阴，阴极而战。如其不变，则亢而灾，战而伤，不能免也。</p>
<p>杨敬仲曰：阴至上六，几不复有阳矣。然阳虽甚微，名分犹在，不可灭也。但当其时，人唯知有上六而已，岂复知有阳哉。圣人恶其无阳也，故特称龙以见，其犹有龙在人心，终不忍忘，不可侮也。血，阴物，又称血以明上六，犹未离臣类。阴阳俱伤，不独阳伤也。圣人故以此折天下无君之心。</p>
<p>用六用九</p>
<p>兼三才而两之，故易六画而成卦，非用六乎？又曰：六者，非他也，三才之道也，以22六与三，非用九乎，新安汪本钶附记。</p>
<p>震下坎上</p>
<p>屯：元亨利贞，勿用，有攸往，利建侯。</p>
<ul>
<li>
<p>《彖》曰：屯，刚柔始交而难生，动乎险中，大亨贞。雷雨之动满盈，天造草昧，宜建侯而不宁。</p>
</li>
<li>
<p>《象》曰：云、雷、屯；君子以经纶。</p>
</li>
</ul>
<p><strong>初九</strong>：磐桓；利居贞，利建侯。</p>
<ul>
<li>《象》曰：虽磐桓，志行正也。以贵下贱，大得民也。</li>
</ul>
<p><strong>六二</strong>：屯如邅如，乘马班如。匪寇婚媾，女子贞不字，十年乃字。</p>
<ul>
<li>《象》曰：六二之难，乘刚也。十年乃字，反常也。</li>
</ul>
<p><strong>六三</strong>：即鹿无虞，惟入于林中，君子几不如舍，往吝</p>
<ul>
<li>《象》曰：即鹿无虞，以从禽也。君子舍之，往吝穷也。</li>
</ul>
<p><strong>六四</strong>：乘马班如，求婚媾，往吉，无不利。</p>
<ul>
<li>《象》曰：求而往，明也。</li>
</ul>
<p><strong>九五</strong>：屯其膏，小贞吉，大贞凶。</p>
<ul>
<li>《象》曰：屯其膏，施未光也。</li>
</ul>
<p><strong>上六</strong>：乘马班如，泣血涟如。</p>
<ul>
<li>《象》曰：泣血涟如，何可长也。</li>
</ul>
<p>水雷屯</p>
<p>方时化曰：继坤之后，其卦为屯。屯者何？震以一阳来居坤下，则是刚柔始交也。而坎离生其前，则是刚柔始交而难生矣，非屯而何？夫屯者，乾坤再造，真主复起于草昧之时也。今者一阳遂震动于坎险之中，岂有不大亨利贞之理邪？故不用更有所往，人自来归而利建侯矣。试观雷雨之动满盈，天造草昧，正利建侯，而不遑宁处之时。而震之一阳适来居此下卦之下为能，以贵下贱而大得民心，则其人又正是利建侯而不获宁处之人矣。天有是时，则人必有是事，故初九乘时而动。但闻其声不见其形，居贞如常，守正如故，若磐若桓，不移一步而人自往归之。故曰：虽磐桓，志行正也。言其志行之正，自足以震动一世，自不能舍初而他往也。初又何用，更有所往为哉。故- 《彖》直言其勿用有攸往，而爻复言其磐桓而利居贞也。六二以柔正乘初之刚正，所以屯如、邅如、乘马班如，若是其难者二本，贞正自守，未易见字于初弟。无奈初为当世之所归往，我又与初相比，日夜求我婚媾，而匪寇者十年乃字，反其常理，以圣配圣，以贤尚贤，亦必有道与。六三处逐鹿之世，日夜冀望，庶几得之。然上无应与，是无虞也。无虞，胡为乎林中，所以不如舍之为明耳。六四明矣。夫当屯之时，岂更有当求如初者，乘马班如，审求此正应之婚媾，往吉，何不利邪？故曰：求而往明也。夫初九，真主也，则虽有贞吉如九五，膏亦屯矣，所施亦未光矣。小可吉，大则凶，虽贞何为乎？宋之钱越王是已，终亦自然归命于艺祖也。上六，正所谓几三之鹿而不知。舍者，极三之所往而穷者。故曰：乘马斑如，泣血涟如。夫子伤之曰：何可长如此也，是不明之过也。</p>
<p>汪本钶曰：初虽磐桓不行，而志实行正，人自不能舍也，何待行哉。其与二为婚媾，正所谓刚柔始交者，天作之合，不字又何待也。</p>
<ul>
<li>附录</li>
</ul>
<p>王辅嗣曰：雷雨满盈，皆刚柔始交之所为也。屯者，天地造始之时，造物之始，始於冥昧，故曰草昧。夫息乱以静，守静以候，安民在正，弘正在谦。屯难之世，阴求于阳，弱求于强，民思其主之时也。初处其首而一又下焉，爻备斯义，宜其得民。</p>
<p>于令升曰：百姓盈盈，匪君子不宁。天下既遭屯险之难，后王宜荡之以雷雨之政。</p>
<p>金汝白曰：急于建侯，便是不宁。非建候而又不宁也。</p>
<p>罗彝正曰：磐石也，桓杙也，皆难动之物，故假以象难进之貌。</p>
<p>胡仲虎曰：卦辞有专主成卦之主而言者，卦主震，震主初。磐桓即勿用有攸往，利居贞即利贞，卦言利建侯其事也，爻言利建侯其人也。</p>
<p>蔡介夫曰：女子许嫁，笄而字；男子冠而字。</p>
<p>杨廷秀曰：三无刚明之才而居震，动之极，妄意济屯之功，所谓即鹿。妄动而无上应，所谓无虞。</p>
<p>坡公曰：屯无正主，唯下之者为得民。三无其德而有求民之心，譬犹无虞而以即鹿。鹿不可德，而徒有入林之劳。又曰：三非其应，五不足归。不知五之不足归，惑于近而不早自附于初九？故穷而至于泣血。</p>
<p>虞仲翔曰：坎雨称膏。《诗》曰：阴雨膏之，是其义也。</p>
<p>王畿曰：天地生万物。屯，物之始生，故继乾坤之后，气始交未畅曰屯，物勾萌未舒曰屯，世多难未泰曰屯。君子观屯之象，经纶天下之事以济其难。此洪荒之世，天地开辟之初，君子开物成务之学。云在雷上，阴阳始交而未成雨，故为屯。云在雷下则已成雨而为解也。经纶者，治丝之事。经者，总其绪而分之，象雷之自敛而分。纶者，理其绪而合之，象云之自散而合。所谓经纶天下之大经也。</p>
<p>杨敬仲六爻相应凡例</p>
<p>初与四为应，二与五为应，三与上为应。何为乎相应也？重卦故也。初八卦而已，卦三画而已。及其重之，则上卦之四即下卦之初也。上卦之五即下卦之二也。上卦之上即下卦之上也。唯类同故有应之象。然一阴一阳则相应，两阴不相应，两阳不相应。此六三与上六两阴也，故无相应之象，而有即鹿无虞之象。</p>
<p>坎下艮上23</p>
<p>蒙：亨。匪我求童蒙，童蒙求我。初筮告，再三渎，渎则不告。利贞。</p>
<ul>
<li>
<p>《彖》曰：蒙，山下有险，险而止，蒙。蒙，亨，以亨行时中也。匪我求童蒙，童蒙求我，志应也。初筮告，以刚中也。再三渎，渎则不告，渎蒙也。蒙以养正，圣功也。</p>
</li>
<li>
<p>《象》曰：山下出泉，蒙。君子以果行育德。</p>
</li>
</ul>
<p><strong>初六</strong>：发蒙，利用刑人，用说桎梏，以往吝。</p>
<ul>
<li>《象》曰：利用刑人，以正法也。</li>
</ul>
<p><strong>九二</strong>：包蒙，吉。纳妇，吉。子克家。</p>
<ul>
<li>《象》曰：子克家，刚柔接也。</li>
</ul>
<p><strong>六三</strong>：勿用取女，见金夫，不有躬，无攸利。</p>
<ul>
<li>《象》曰：勿用取女，行不顺也。</li>
</ul>
<p><strong>六四</strong>：困蒙，吝。</p>
<ul>
<li>《象》曰：困蒙之吝24，独远实也。</li>
</ul>
<p><strong>六五</strong>：童蒙，吉。</p>
<ul>
<li>《象》曰：童蒙之吉，顺以巽也。</li>
</ul>
<p><strong>上九</strong>：击蒙，不利为寇，利御寇。</p>
<ul>
<li>《象》曰：利用御寇，上下顺也。</li>
</ul>
<p>山水蒙</p>
<p>山下有险，险而止。方其止也，混混沌沌，莫知所之。童蒙如此，圣人亦如此。虽欲不止，其可得乎？故曰：山下有险，险而止，蒙。夫以险而止，则必以亨通而行。及其行也，坚人如此，童蒙亦如此。虽欲不行，又可得乎？故曰：蒙，亨。以亨行时中也。言时止即止，时25行即行，即此便是时中。圣人与蒙无异矣。然则蒙乃人之正性，养蒙即所以养正而为作圣之实功。故曰：蒙以养正，圣功也，是以利贞也。匪我求童蒙，童蒙求我者，言我与五之志相应，故五自相求，非求我告也。童蒙元吉，本自无余，我特承顺而包纳之，足矣。彼何求而我又何告也。初筮告者，初六方出门即筮，得二而来，比二以求告，故曰：以刚中也。然至于再，至于三，终不与告者，非不告也，恐渎蒙也。故曰：渎则不告，渎蒙也。然则初之利用刑人，三之勿用取女，四之困吝，皆不告之意矣。噫，详观《彖辞》而后人知所以蒙养之功矣。若再三以渎之，是击蒙也，非养蒙也，是为寇也，非为蒙止寇也。此唯上九当艮止而不知止者为之耳。九曰包蒙，安肯如此？益为之止寇，则下皆顺之；若寇之，则上已自不顺矣，安能使上下皆顺而为大顺之至乎？呜呼，不顺于蒙，何以成圣？不顺以养，何以养正？故圣人以此顺天下，则笃恭而天下平，不待赏而民劝与。今观其击，初之辞曰：尔勿筮我求告，欲我开发尔之蒙昧也，是自加桎梏也，急须以正。法用辞脱，其不如法之桎梏乃可。不然，吾恐其以往而吝，反加爱惜，不可脱矣。不见六四乎，本老实人也，反以为不美而独远之；本蒙也，反以为不美而谓天困之。夫彼方以蒙为困矣，其吝又可脱邪。六五柔顺居中，一童蒙耳。以为妇，则为童蒙之妇；以为子，则为童蒙克家之子，而刚柔接。自无往而不吉者，唯九二以包蒙之吉，成六五童蒙之吉，而后六五能以己之童蒙，顺以巽，入于九二之包蒙。然则二之无不利也，固宜若六三，非可纳之妇而为不可取之女。此女也，知识大开，行已不顺于蒙矣。于童蒙何攸利哉。大抵世之蒙者，聪明日广，往往见金而不见其身，是故闻一知十者为大贤，而一日货殖焉，反以空空为鄙夫，屡空者为贫乞。日以为困苦而不能自出也，渎之则喜，击之则喜，加之以桎梏则又喜，养正之功，将安施与？</p>
<p>汪本钶曰：乾坤之后即继以屯蒙。屯者，时运初开，世界蒙昧，圣人旋乾转坤之道于此焉。在蒙者，知识未行，人心屯难，圣人开天辟地之功，于此焉始。屯者，世之蒙。蒙者，人之屯。故屯建侯，而蒙利御寇也。</p>
<ul>
<li>附录</li>
</ul>
<p>王辅嗣曰：夫明莫若圣，昧莫若蒙。蒙以养正，乃圣功也。然则养正以明，失其道矣。</p>
<p>程正叔曰：艮为山、为止。坎为水，为险。山下有险，过险而止，莫知所之，蒙之象也。</p>
<p>游定夫曰：山下出泉，其一未散，其势未达。观其势之未达，则果行；观其一之未散，则育德。</p>
<p>王畿曰：山下出泉，本静而清水之源也。不决于东西，不汩于泥沙，顺以导之，自然可达於海。君子法蒙之象，果行以育其德。水行而不息，故曰果山止而不挠，故曰育夫纯一未发之未26蒙。蒙者，圣之基也。自蒙之义，不明世之学者，以蒙为昏昧。妄意开凿，助成机智，汩以泥沙之欲，决以东西之趋，反使纯一之体漓，清静之源窒。非徒无益，而害之也。夫圣功之要，全在于蒙。以天时言，晦者，开朗之机。以人事言，昏者，昭明之候。但世人未之察耳。孟子曰：大人者，不失其赤子之心。赤子之心即所为蒙。</p>
<p>乾下坎上</p>
<p>需：有孚，光亨，贞吉。利涉大川。</p>
<ul>
<li>
<p>《彖》曰：需，须也；险在前也。刚健而不陷，其义不困穷矣。需，有孚，光亨，贞吉。位乎天位，以正中也。利涉大川，往有功也。</p>
</li>
<li>
<p>《象》曰：云上于天，需；君子以饮食宴乐。</p>
</li>
</ul>
<p><strong>初九</strong>：需于郊。利用恒，无咎。</p>
<ul>
<li>《象》曰：需于郊，不犯难行也。利用恒，无咎，未失常也。</li>
</ul>
<p><strong>九二</strong>：需于沙。小有言，终吉。</p>
<ul>
<li>《象》曰：需于沙，衍在中也。虽小有言，以吉终也。</li>
</ul>
<p>九三，需于泥，致寇至。</p>
<ul>
<li>《象》曰：需于泥，灾在外也。自我致寇，敬慎不败也。</li>
</ul>
<p><strong>六四</strong>：需于血，出自穴。</p>
<ul>
<li>《象》曰：需于血，顺以听也。</li>
</ul>
<p><strong>九五</strong>：需于酒食，贞吉。</p>
<ul>
<li>《象》曰：酒食贞吉，以中正也。</li>
</ul>
<p><strong>上六</strong>：入于穴，有不速之客三人来，敬之，终吉。</p>
<ul>
<li>《象》曰：不速之客来，敬之，终吉。虽不当位，未大失也。</li>
</ul>
<p>水天需</p>
<p>刚健之才，不难於济难，而难于不犯难。初，已出门而需于郊矣，而能不遽进，我知其不犯难门也。但恐其或不耐久，有失常心，则虽犯难，不顾耳。故以利用恒，无咎告之。九二，需而近险，有需于沙之象。夫沙非水也，而为水之所必至，则虽曰需于沙，与水中行实类。而二以刚明之才居中，四顾闻小有言，遂得终吉，而能以吉终焉。九三遇刚，不安于沙，反需而及于泥。夫泥之陷人也甚于沙三，岂不虑及？此但三知水之不能为灾，而不知灾在外也。既陷于泥，则欲进不得，欲退不能，寇之来也。非自我致之而谁也？是虑之不熟也，需之不审也，过刚之所致也。然以其刚也，因是而曲加敬慎焉，必不败矣。不败固善，然何如早不及泥之为愈。然则险在前而不能需，纵乾之刚健，亦不能免于陷与困穷也，而况六四与上之柔哉。今六四居坎之下，其象为需而见伤，若不能出矣，而反得出于坎陷之穴中者，以其能顺以听。九五，宁见伤而不遽进也。此九五正中之力也。上六，处坎之上，时将出坎，乃不能需而反入于坎陷之穴，不亦甚乎。故告之曰：虽入于穴矣，犹幸而有不速之客来也。盖九三应上，本是上客。今三敬慎不败，已出险而来矣。来则敬之，亦可以保终吉也。虽入穴，何伤乎？然则上虽幸三之来，亦实施27五之戒也。吾以是观之，阴柔患不能出而阳刚患不能需。此需之卦，圣人专为阳刚之人说法矣。利用恒，所以戒物也。小有言，所以戒28二也。致寇至，所以戒三也。谁戒之需，而有孚光，亨，贞吉。位乎天位，利涉大川而往，有功之九五也。盖五身在问29中而忘其险，唯知酒食是需，亦犹困之。九二身处困中而忘其困，唯知困于酒食而已。此处需处困之至德要道也。故曰贞吉30。而又曰：以正中至矣。呜呼，安居不动以待，食饮尚不出郊，况及泥邪？刘用相曰：三人即九三。三虽不当九五之位，然刚也、健也，敬之自未大失也。此卦唯六四能顺以听，九五余皆有乾健阴亢，不能待，不能听之象。非五以天位临之，以正中示之，以不一而足丁宁诫谕之，弗需也。此五之所以为光亨也。</p>
<ul>
<li>附录</li>
</ul>
<p>金汝白曰：四与上，坎中二31阴，故皆言穴，犹坎卦初与三皆云坎成也。</p>
<p>王畿曰：乾之刚健，上进遇险而不遽进，故需有亨道。苟以柔弱之质需，缓而不进，则是需者事之赋也。</p>
<p>《说文》曰：须，从页，首也。从彡32；毛饰也。本须鬓之须，借为所须之须。方时化曰：夫子用以解需，谓须九五也</p>
<p>坎下乾上</p>
<p>讼：有孚窒惕，中吉，终凶。利见大人，不利涉大川。</p>
<ul>
<li>
<p>《彖》曰：讼，上刚下险，险而健讼。讼有孚室，惕，中吉，刚来而得中也。终凶，讼不可成也。利见大人，尚中正也。不利涉大川，入于渊也。</p>
</li>
<li>
<p>《象》曰：天与水违行，讼。君子以作事谋始。</p>
</li>
</ul>
<p><strong>初六</strong>：不永所事，小有言，终吉。</p>
<ul>
<li>《象》曰：不永所事，讼不可长也。虽小有言，其33辩明也。</li>
</ul>
<p><strong>九二</strong>：不克讼，归而逋，其邑人三百户，无眚。</p>
<ul>
<li>《象》曰：不克讼，归逋窜也。自下讼上，患至掇也。</li>
</ul>
<p><strong>六三</strong>：食旧德，贞厉，终吉。或从王事，无成。</p>
<ul>
<li>《象》曰：食旧德，从上吉也。</li>
</ul>
<p><strong>九四</strong>：不克讼，复即命，渝，安贞，吉。</p>
<ul>
<li>《象》曰：复即命，渝，安贞，不失也。</li>
</ul>
<p><strong>九五</strong>：讼，元吉。</p>
<ul>
<li>《象》曰：讼，元吉，以中正也。</li>
</ul>
<p><strong>上九</strong>：或锡之鞶带，终朝三褫之。</p>
<ul>
<li>《象》曰：以讼受服，亦不足敬也。</li>
</ul>
<p>天水讼</p>
<p>方时化曰：此卦上刚下险，险而健。险而不健则讼不成，健而不险则讼不成，唯险而健讼斯成矣。然讼，其可成乎？讼，其可终乎？讼，其可以长而或从王事，必永所事乎？幸有九五中正之大人，必欲使人无讼，而为讼者之所利见。而九二又刚来而得中，是以不克讼而讼自不成、自不终、自不永且长，而卒入于渊也。夫阳实阴虚，刚来得中孚实明甚。一阳在内陷于阴、险、窒、惕甚明。以窒故讼，以惕故不终讼，况见九五哉。故一见九五即愧悔不暇，不克讼，归而逋，宜矣。夫二，险之主也，内体皆其素所左右之人也。既讼于五，大讼兴矣。株连不既众乎。今归而通，则其邑人三百户免灾必也。此九二之不终讼然也。若初与四，两不欲终讼者也。上与三，三亦非欲讼者，但恐或有起衅而致上之从王事耳。于是或者遂，因而有鞶带之锡，而上亦因而不克讼焉，则是五爻皆以利见九五，而讼无由终矣。五之元吉而中正何如哉。故曰：听讼，吾犹人也，必也。使无讼乎，正九五之谓矣。是以九五一爻，但言讼元吉，而不言听讼，元吉34也。若听之纵善，安能元吉？以今观之，初柔居下，以柔自安，不永所事，虽小有言，辩明即止。其以不终讼获吉，宜也。四五同体，利见九五，复而就命，变而安贞，独能不失九五惓惓不欲讼之意。其以不终讼获吉，尤其宜也。上虽过刚居上，然三唯知旧德是食，始虽厉而终则吉矣。呜呼，鞶带之锡也，三褫之愧也，则谓上能不终讼亦可也。何也？以其犹有愧心也。恐其无面目以见九五也。</p>
<ul>
<li>附录</li>
</ul>
<p>杨中立曰：天左旋而水东注，违行也。作事至于违行而后谋之，则无及矣。</p>
<p>王畿曰：天为三才之始，水为五行之始。君子法之作事、谋始，凡事有始、有中、有终讼、中吉、终凶。能谋始以绝讼，端中与终，不必言矣。又曰：观天水违行之象，天左旋，五星右转之说，益有足征也。</p>
<p>坎下坤上</p>
<p>师：贞，丈人吉，无咎。</p>
<ul>
<li>
<p>《彖》35曰：师，众也。贞，正也。能以众正，可以王矣。刚中而应，行险而顺，以此毒天下，而民从之，吉又何咎矣。</p>
</li>
<li>
<p>《象》曰：地中有水，师。君子以容民畜众。</p>
</li>
</ul>
<p><strong>初六</strong>：师出以律，否臧凶。</p>
<ul>
<li>《象》曰：师出以律，失律凶也。</li>
</ul>
<p><strong>九二</strong>：在师，中吉无咎，王三锡命。</p>
<ul>
<li>《象》曰：在师，中吉，承天宠也。王三锡命，怀万邦也。</li>
</ul>
<p><strong>六三</strong>：师或舆尸，凶。</p>
<ul>
<li>《象》曰：师或舆尸，大无功也。</li>
</ul>
<p><strong>六四</strong>：师左次，无咎。</p>
<ul>
<li>《象》曰：左次无咎，未失常也。</li>
</ul>
<p><strong>六五</strong>：田有禽，利执言，无咎。长子帅师，弟子舆尸，贞凶。</p>
<ul>
<li>《象》曰：长子帅师，以中行也。弟子舆尸，使不当也。</li>
</ul>
<p><strong>上六</strong>：太君有命，开国承36家，小人勿用。</p>
<ul>
<li>《象》曰：大君有命，以正功也。小人勿用，必乱邦也。</li>
</ul>
<p>地水师</p>
<p>水附于地曰比，比附也。附之以求安，非九五刚中不可。地中有水曰师。师，众也，而能以众正，非九二刚中不能。是故卦以九二为丈人焉，必得丈人而专任之，乃可以吉而无咎。信矣哉。用众之难也，能以众正，虽王天下可也。故曰：贞，正也。贞者何？田有禽，利执言。用之有辞，所谓贞也。以此用众，则是用之以正邦，用之以开国，用之以绥怀，非贞而何？是故以此毒民而民从之，以其贞也。但苟不知专任之道，则虽有九二之丈人，而欲其有功也亦难。所谓既使长子帅师，而又使弟子舆尸者也。如是则虽贞亦凶，终必败乱。欲其吉且无咎，又可得与，又何取于贞也？固知师之难，难在于众正。众正之难，难在于得丈人。然得丈人固难，而能用丈人者尤难。今九二居下得中，正当丈人之选而六五应之，亦非是不能用之者。但恐其有二三之杂，用之而未必专耳。故初六方出门即戒以失律，曰：师之律令一出长子，他人不得专也。初若敢专，即为失律。夫失律，即臧亦凶，况不臧邪？臧即贞。今六五既能以二为长子而锡命之者三，二亦以师中之吉而坐承六五天宠之锡，乃初六不免夫律之戒，六三不免舆尸之疑，六五又不免弟子之使，小人之用者。坤体柔顺，恐其有此也。唯六四得正，为偏将军以居左，而能左次以待命。故曰：师或舆尸，大无功也。大指一37，苟或舆尸，大即无功。六五其尚可使弟子间之与，故于上爻复系之曰：大君命将出师，本为开国承家之故，用之以绥怀万邦，不宜使小人参之者也。参以小人，定必乱邦。盖九二，阳刚也，长子也、丈人也、初也、三也，皆阴柔也。柔为弟子，弟子只宜使之听命于长子。阴为小人，小人只宜使之听命于丈人。而可用小人之言，听弟子辈主其事邪？吁，千载而下，有贤将而不得专主者，其祸败率以此矣。唐以鱼朝恩为观军容，使则虽李临淮千古之英，郭汾阳人物之大，不免丧师失律。彼代宗者非不与之亲经患难，并时收复两京也，而卒信用小人，复出蒙尘于陕，此无他，柔而易摇，真如此师中之六五也。固宜圣人之惓惓以示戒也。</p>
<ul>
<li>附录</li>
</ul>
<p>坡公解曰：丈人，诗所谓老成人也。祭公谋父曰：先王耀德不观兵。夫兵，戢而时动，动则威观则玩，玩则不震。故地中有水。师言兵，当如水行于地中而人不知也。刘用相曰：二五相应，锡可知。越四与三，而后二、三锡可知。弟子即小人，亦非有二。</p>
<p>熊过曰：师以一阳统五阴，盖古者五人为伍，五伍为两，五两为卒，五卒为旅，皆自五起数也。舆尸，程先生谓众主。按古语曰：舆论舆人之诵，皆众也。诗谁，其尸之尸主也。</p>
<p>杨敬仲曰：水行地中，有以容之，则畜而聚师象也。不畜则不聚，以其无有容之者耳。</p>
<p>易因上经卷之一竟</p>
<p>1.此标题原无，系整理者所加。后文有类似于此情况者，均不再出注。</p>
<p>2.“彖”原本为“象”，据《周易》通行本改。</p>
<p>3.据《周易》通行本，此句后有“不见是而无闷”。</p>
<p>4.“夫”原作“天”，据《周易》通行本改。</p>
<p>5.“天”，汲古阁本作“大”。</p>
<p>6.“庄生”，汲古阁本作“庄子”。</p>
<p>7.“地”，汲古阁本作“气”。</p>
<p>8.“因”，汲古阁本作“困”。</p>
<p>9.“曰”，汲古阁本作“臼”。</p>
<p>10.“之”，《周易》通行本作“以”。</p>
<p>11.“害”，《周易》通行本作“穷”。</p>
<p>12.“人”，汲古阁本作“夫”。</p>
<p>13.“载”，汲古阁本作“成”。</p>
<p>14.“打”，汲古阁本作“何”。</p>
<p>15.“女”，汲古阁本作“安”。</p>
<p>16.“”，汲古阁本作“厚”。</p>
<p>17.“志”，汲古阁本作“主”。</p>
<p>18.“来”，汲古阁本作“求”。</p>
<p>19.“罗”，汲古阁本作“𢣷”。</p>
<p>20.“非”，汲古阁本作“虽”。</p>
<p>21.“无”当为“先”，据文义改。</p>
<p>22.“以”，汲古阁本作“合”。</p>
<p>23.“坎下艮上”原作“坎上艮下”，据卦的结构改。</p>
<p>24.“之”后，《周易》通行本尚有“吝”。</p>
<p>25.“即”当为“时”，据文义改。</p>
<p>26.“未”，汲古阁本作“谓”。</p>
<p>27.“施”，汲古阁本作“受”。</p>
<p>28.“戒”后疑脱“二”。</p>
<p>29.“问”，汲古阁本为“险”。</p>
<p>30.“吉”原为“告”，据汲古阁本改。</p>
<p>31.“二”原为“一”，据汲古阁本改。</p>
<p>32.“彡”原为“多”，据汲古阁本改。</p>
<p>33.“其”原为“兵”，据《周易》通行本改。</p>
<p>34.“吉”原为“古”，据文义改。</p>
<p>35.“彖”原为“象”，据《周易》通行本改。</p>
<p>36.“承”原为“象”，据《周易》通行本改。</p>
<p>37.“一”，汲古阁本作“二”。</p>
<p>易因上经卷之二</p>
<p>坤下坎上</p>
<p>比：吉。原筮，元永贞，无咎。不宁方来，后夫凶。</p>
<ul>
<li>
<p>《彖》曰：比，吉也。比，辅也，下顺从也。原筮，元永贞，无咎，以刚中也。不宁方来，上下应也。后夫凶，其道穷也。</p>
</li>
<li>
<p>《象》曰：地上有水，比；先王以建万国，亲诸侯。</p>
</li>
</ul>
<p><strong>初六</strong>：有孚比之，无咎。有孚盈缶，终来有他，吉。</p>
<ul>
<li>《象》曰：比之初六，有他吉也。</li>
</ul>
<p><strong>六二</strong>：比之自内，贞吉。</p>
<ul>
<li>《象》曰：比之自内，不自失也。</li>
</ul>
<p><strong>六三</strong>：比之匪人。</p>
<ul>
<li>《象》曰：比之匪人，不亦伤乎！</li>
</ul>
<p><strong>六四</strong>：外比之，贞吉。</p>
<ul>
<li>《象》曰：外比於贤，以从上也。</li>
</ul>
<p><strong>九五</strong>：显比，王用三驱，失前禽。邑人不诫，吉。</p>
<ul>
<li>《象》曰：显比之吉，位正中也。含逆取顺，失前禽也。邑人不诫，上使中也。</li>
</ul>
<p><strong>上六</strong>：比之无首，凶。</p>
<ul>
<li>《象》曰：比之无首，无所终也。</li>
</ul>
<p>水地比</p>
<p>方时化曰：水依附于地土1比，下顺从于上亦曰比。此卦九五一阳独能为众阴所亲比者，以其刚中而有元，永贞肯德，自然可以比而无咎也。故六二内心不肯2自失，再筮得之，即往比之，是以贞吉而且无咎。所谓得其所比则安者，正二、五之谓哉。六四与五同体，外比于五，亲仁、事贤、从上、求安、贞吉亦宜，乃初六以六居初，实无正应而不宁必能有孚，比之始得所比而无咎。又居坤地之下，水必盈焉。本有有孚，盈缶之象。孚信既盈，则终来六四之吉，乃其所有，岂直无咎已耶。是故苟不宁而能方来，则终来断有他吉。故曰：不宁方来，上下应也。上应指四，下应指初。盖九五阳刚中正，是为真王，今已显然为众所亲比矣。倘有未比者，则用三驱之法以取之，而前禽可失，则又未尝有取必之心。然此特王心然耳，邑人何自知之？乃皆不用告诫，听其自失，亦不前驱，则上之中实使之然。王之无私，比至是又显然人共信之矣。此所以下争比之也，吉可知也。乃上六非前禽之失乎。若三不比五而比六，非匪人之伤乎？以故初六、六二、六四同与三驱之选，邑土之人不用告诫，取顺舍逆，比之元，永贞也，固如此矣。上六处比之上，至是犹尚无首可比，凶何如哉。吾诚不知其所终也。盖言其居五之前，则曰失前禽，言其无首可比，而不知以五为比，则曰后夫凶。</p>
<ul>
<li>附录</li>
</ul>
<p>王辅嗣曰：上下无阳以分其民，五独处尊，莫不归之。上下应之，既尊且安。安则不安者托焉，故不宁方来，上下应也。夫无者，求有有者。不求所与危者，求安安者；不求所退3，火有其炎，寒者附之，故已苟安焉，则不宁方来矣。安、尊、和、亲而独在后，则诛是以凶也。</p>
<p>坡公解曰：比，吉。比未有不吉者也，然而比非其人，今虽吉，后必有咎，故曰原筮，筮所从也。原，再也，再筮，慎之至也。</p>
<p>赵汝楳曰：比不论应否，专以比五为义。</p>
<p>班孟坚曰：禽者，何鸟兽之总名，为人所禽制也。</p>
<p>卜子夏曰：无诚于附，道穷而比，戮斯及矣。何终哉。</p>
<p>乾下巽上</p>
<p>小畜：亨。密云不雨，自我西郊。</p>
<ul>
<li>
<p>《彖》曰：小畜，柔得位，而上下应之，曰小畜。健而巽，刚中而志行，乃亨。密云不雨，尚往也。自我西郊，施未行也。</p>
</li>
<li>
<p>《象》曰：风行天上，小畜；君子以懿文德。</p>
</li>
</ul>
<p><strong>初九</strong>：复自道，何其咎，吉。</p>
<ul>
<li>《象》曰：复自道，其义吉也。</li>
</ul>
<p><strong>九二</strong>：牵复，吉。</p>
<ul>
<li>《象》曰：牵复在中，亦不自失也。</li>
</ul>
<p><strong>九三</strong>：舆说辐，夫妻反目。</p>
<ul>
<li>《象》曰：夫妻反目，不能正室也。</li>
</ul>
<p><strong>六四</strong>：有孚，血去惕出，无咎。</p>
<ul>
<li>《象》曰：有孚惕出，上合志也。</li>
</ul>
<p><strong>九五</strong>：有孚挛如，富以其邻。</p>
<ul>
<li>《象》曰：有孚挛如，不独富也。</li>
</ul>
<p><strong>上九</strong>：既雨既处，尚德载。妇贞厉，月几望，君子征凶。</p>
<ul>
<li>《象》曰：既雨既处，德积载也。君子征凶，有所疑也。</li>
</ul>
<p>风天小畜</p>
<p>方时化曰：卦名小畜者，以六四一阴为巽之主柔，既得位矣，且又居乾上，健而能巽，以故上之九五应之下之初九，九二又应之上，下皆应于四，咸愿为其所畜，故曰小畜也。夫以六四一阴之小而能畜众阳之大，此必有不徒健而能健以行巽者矣。于是刚中之五独能推诚信任，以致孪如之孚，而六四之志得行，畜道乃亨耳。况初原与四应乎。复与四应，是自道也。二又与初相比乎，初应于四，二比于初，是牵复也。然非九五先与之应，四亦安得遂行其志，众阳亦安肯遽为其所畜哉。密云二句，写其兴云作雨之状，如此喜其畜也。传谓施未行，正以方畜言之。但未行非不行。夫六四唯健而能巽，故能以孚实之人出乾惕之心，去其血而直入之以巽，于是九五遂获藉邻之力以享其安富尊荣之业，此其所以孚信之深也。与九三上比六四，夫妇之象而乃过刚，不中。四方以之为辅车，三乃自脱其辐，反目不顾之，其何以正室而成家乎。罪九三也。于四何损也。上九视九三又异矣。不知四之畜道已成，向为密云，今则既雨向方望雨，今则既雨又处向也。尚往今则禾黍在野，乃积乃仓而尚德载矣。四阴也，五阳也，若以四为妇，则坚贞而惕厉，四月也，五日也。若以四为月，则相望而几圆，何谓不安？其畜不与共事而别征乎，则夫有六四之能畜者，但相与以成其畜可矣，不必疑也。盖上九所以不受其畜者，亦不过於四之巽入处，疑其非君子耳。不知此小畜之六四，正健而能巽，而能大，有益于国，大有益于君者也。古大臣也，夫何疑哉。</p>
<p>汪本钶曰：阴疑于阳，则为血战，故坤之上六有玄黄之伤。阴孚于阳则为血去，故小畜六四无血气之累。</p>
<ul>
<li>附录</li>
</ul>
<p>杨简曰：伊尹之于太甲，其始不可谓之亨，及太甲翻然而悟，诚然改过，则伊尹之志於是方行，故为亨。天未大雷电以风成，王未执书以泣，则周公之志终不可谓之行，终不可谓小畜之亨。六四至柔又巽体，畜君而柔巽，故君臣相信而和，无伤、无惕、无咎。阴阳自有相得之象也。夫人臣进言於君，所以至于乖忤者，往往由臣未能无私，或好名、好己胜，不与上合志，故乖忤也。《书》云：尔有嘉谋、嘉猷则入告。尔后于内，尔乃顺之于外。曰：斯谋、斯猷唯我后之。德臣畜君如此，何乖忤之有。- 《象》曰：上合志也者，旨哉，言乎。</p>
<p>金汝白曰：四五皆云有孚，是此两爻相孚也。四曰上合志，合于五也。四藉五以畜，乾五任四而相孚。</p>
<p>兑下乾上</p>
<p>履虎尾，不咥人，亨。</p>
<ul>
<li>
<p>《彖》曰：履，柔履刚也。说而应乎乾，是以履虎尾，不咥人，亨。刚中正，履帝位而不疚，光明4也。</p>
</li>
<li>
<p>《象》曰：上天下泽，履；君子以辩5上下，定民志。</p>
</li>
</ul>
<p><strong>初九</strong>：素履，往无咎。</p>
<ul>
<li>《象》曰：素履之往，独行愿也。</li>
</ul>
<p><strong>九二</strong>：履道坦坦，幽人贞吉。</p>
<ul>
<li>《象》曰：幽人贞吉，中不自乱也。</li>
</ul>
<p><strong>六三</strong>：眇能视，跛能履，履虎尾，咥人，凶。武人为于大君。</p>
<ul>
<li>《象》曰：眇能视，不足以有明也。跛能履，不足以与行也。咥人之凶，位不当也。武人为于大君，志刚也。</li>
</ul>
<p><strong>九四</strong>：履虎尾，愬愬终吉。</p>
<ul>
<li>《象》曰：愬愬终吉，志行也。</li>
</ul>
<p><strong>九五</strong>：夬履，贞厉。</p>
<ul>
<li>《象》曰：夬履，贞厉，位正当也。</li>
</ul>
<p><strong>上九</strong>：视履考祥，其旋元吉。</p>
<ul>
<li>《象》曰：元吉在上，大有庆也。</li>
</ul>
<p>天泽屦</p>
<p>方时化曰：九五以乾刚之德当至尊之位，履其后者，又能说以应乾，何厉之有？而爻独言其夬、履贞厉，则必有所指矣。故- 《彖》直以复6虎尾三字名其卦焉。若曰履虎尾者，但能不致咥即是幸事，而夫子传之，则专言柔履刚，说应乾，又言其刚中正，履帝位而不疚，光明如此，益以见上乾下兑，绝无可虞。欲为此卦表暴其德，故也。不与文王《系繇》同意矣。六三不中不正，志刚目眇，故其象如此。文王之意曰：臣之事君，时时有履虎之虞。夫履必目视然后履。今六三暗而不能视，致咥，何疑不见初九乎。处一卦之下，方尔出门即惧履虎，而能素履以往，独行所愿，其见早矣。居下在初，是其素也，故曰素履。九二则见履道广矣。虽幽人亦贞吉，何必上应于五以履其尾，终日愬愬然恐惧不宁，以乱吾之中也。是亦能视之于豫，不犯难行，古高士也。四为大臣位，近九五，势不得不履虎尾者，但能知其为虎，愬愬恐惧，故终吉而志得行，不遭其咥耳。然亦危矣。非初与二之所肯安也。上九处履之终，既毕所事，视履考祥，旋返其初，元吉也。固宜若三者，不能视，故象眇之视不能履，故象跛之履。唯不明，是以又不能行，是故欲以暴虎武人为手脚于夬、履大君之前，其凶必矣。虽曰志刚，曷足道哉。</p>
<p>李秃翁曰：文王当殷之未造，一尝亲遭其咥矣。宜其亲切而有余，思焉不然，胡为乎？上天下泽而即以履虎尾名其繇哉。又胡谓乎于爻则言咥人凶，于- 《彖》则言不咥人之亨哉。不咥之亨，以兑柔在内故也。致咥之凶，以六三志刚，不如四之志行故也。呜呼，当斯时也，欲为初之素履不可也，欲为二之幽人不可也，欲为上之其旋不可也。痛定思痛，虽文王亦自悔其为武人之嗟矣。然则眇视跛履，文王羑里以前事也。愬愬终吉，文王羑里以后事也。其旋元吉，又文王为西伯赐斧钺，得专征伐以后事也。皆文王之卦也。正与明夷互相发。</p>
<p>汪本钶曰：与其愬愬然恐惧以求免咥，孰若坦坦然履道自得以致贞吉也。</p>
<ul>
<li>附录</li>
</ul>
<p>程正叔曰：天在上，泽居下，上下之正，理也。君子观履之象以辩7别上下，定其民志。夫上下之分明，然后民志有定。民志定，然后可以言治。古之时，公卿大夫而下，位各称其德，终身居之，得其分也。位未称德，则君举而进之，士修其学，学至而君求之。农、工、商、贾，勤其事而所享有限，故皆有定志。后世自庶士至于公卿，日志于尊荣，农、工、商、贾，日志于富侈亿兆之心，交骛于利，天下粉然，如之何其可一也。欲其不乱难矣。</p>
<p>乾下坤上</p>
<p>泰：小往大来，吉，亨。</p>
<ul>
<li>
<p>《彖》曰：泰，小往大来，吉，亨，则是天地交，而万物通也；上下交，而其志同也。内阳而外阴，内健而外顺，内君子而外小人，君子道长，小人道消也。</p>
</li>
<li>
<p>《象》曰：天地交泰，后以财8成天地之道，辅相天地之宜，以左右民。</p>
</li>
</ul>
<p><strong>初九</strong>：拔茅茹，以其汇，征吉。</p>
<ul>
<li>《象》曰：拔茅征吉，志在外也。</li>
</ul>
<p><strong>九二</strong>：包荒，用冯河，不遐遗，朋亡，得尚于中行。</p>
<ul>
<li>《象》曰：包荒，得尚于中行，以光大也。</li>
</ul>
<p><strong>九三</strong>：无平不陂，无往不复，艰贞无咎。勿恤其孚，于食有福。</p>
<ul>
<li>《象》曰：无往不复，天地际也。</li>
</ul>
<p><strong>六四</strong>：翩翩不富，以其邻，不戒以孚。</p>
<ul>
<li>《象》曰：翩翩不富，皆失实也。不戒以孚，中心愿也。</li>
</ul>
<p><strong>六五</strong>：帝乙归妹，以祉元吉。</p>
<ul>
<li>《象》曰：以祉元吉，中以行愿也。</li>
</ul>
<p><strong>上六</strong>：城复于隍，勿用师。自邑告命，贞吝。</p>
<ul>
<li>《象》曰：城复于隍，其命乱也。</li>
</ul>
<p>地天泰</p>
<p>泰，小往大来。吉亨者，言致泰之道，但小大交相往来，则小者吉，大者亨，可常泰矣。故初九身在三阳之下，处大之初而即志，在外之阴欲以来交于小，连拔三阳以其汇进，故致四等翩翩相信而小大交也。夫三阴皆不富而失实宜，若与阳不相孚应。今反翩翩然往交于阳，此岂有征发戒令哉。中心之愿，不戒而自乎也。初非以其邻之富也，而况二五君臣之间与。是故九二以包荒之德而尚主，六五以祉元吉，故而归妹则又不但有其愿，而愿亦遂以行矣。以此致泰，岂非虚己之君能听其臣，包荒之臣能光大其君者乎。然知致泰之道在于往来之交，则知往来之间亦非久长之道，而泰难常保，又不可以不虑也。故于内卦之三，外卦之上，独申言之。天地际言天地之交际也。夫天地之交，一交即散，一际即离，断不能久。盖平陂往复，的然孚信，疑非人之所能致力，然知其如此而克艰守贞，亦可以无否之咎，无陂之咎，无往之咎，何也？人定自能胜天也。故复戒之曰：尔勿夏恤。其孚信如此，而遂谓泰之必往也。但能知其如此而艰贞以守之，不以常泰视之，即可常保其泰矣，则非但无否之咎，而且可以长亨有泰之福。故曰：于食有福。然则尔但艰贞，泰决不往。虽有常数，其奈尔何？三居下之上，正泰交之际，故特致意焉。至上则居泰极矣。城复于隍，上又反下，勿用其众，众不听用，何也？上下不交，自邑告命，其命已乱，虽欲艰贞，不得矣。吁，可不戒之于早也。</p>
<ul>
<li>附录</li>
</ul>
<p>冯奇之曰：自乾坤之后始涉人道，经历六坎，险阻备尝，内有所畜，外有所履，然后致泰，而泰之后否即继之，以此知斯人之生立之难，而乱之易。此又序《易》者之深意。</p>
<p>王辅嗣曰：茅之为物，拔其根而相连引者也。茹，相连之貌也。三阳同志，俱志在外。初为类，首举则类从，故曰以其汇，征吉。</p>
<p>程正叔曰：象举包荒一句，而通解四者之义。言如此则能配合中行之德，而其道光明显大也。</p>
<p>石守道曰：过二则无平不陂，过五则城复于隍。</p>
<p>杨廷秀曰：平与陂相推，往与复相移，居泰之世者，勿谓时平。其险将萌，勿谓阴往。其复反掌，九三阳盛极矣。阴将复，泰将否矣。可不惧乎，何也？天地交际，阴阳往来，在九三、六四之间也。</p>
<p>金汝白曰：得尚于中，行如列侯，尚公主之尚。九二之德，能尚六五中行之主也。</p>
<p>王辅嗣又曰：居泰上极，各反所应，泰道将灭。上下不交，卑不上承，尊不下施，是故城复于隍。勿用师，不烦攻也。自邑告命，贞吝否道，已成命不行也。</p>
<p>坡公解曰：取土于隍，而以为城，封而高之，非城之利，以利人也。坤之在上，而欲复于下，犹土之为城而欲复于隍也。上失其卫，则下思擅命。故曰：自邑告命。邑非所以出命也。</p>
<p>坤下乾上</p>
<p>否之匪人，不利，君子贞；大往小来。</p>
<ul>
<li>
<p>《彖》曰：否之匪人，不利，君子贞，大往小来，则是天地不交，而万物不通也；上下不交，而天下元邦也。内阴而外阳，内柔而外刚，内小人而外君子。小人道长，君子道消也。</p>
</li>
<li>
<p>《象》曰：天地不交，否；君子以俭德辟难，不可荣以禄。</p>
</li>
</ul>
<p><strong>初六</strong>：拔茅茹，以其汇，贞吉，亨。</p>
<ul>
<li>《象》曰：拔茅贞吉，志在君也。</li>
</ul>
<p><strong>六二</strong>：包承，小人吉，大人否，亨。</p>
<ul>
<li>《象》曰：大人否，亨，不乱群也。</li>
</ul>
<p><strong>六三</strong>：包羞。</p>
<ul>
<li>《象》曰：包羞，位不当也。</li>
</ul>
<p><strong>九四</strong>：有命无咎，畴离祉。</p>
<ul>
<li>《象》曰：有命无咎，志行也。</li>
</ul>
<p><strong>九五</strong>：休否，大人吉。其亡其亡，系于苞桑。</p>
<ul>
<li>《象》曰：大人之吉，位正当也。</li>
</ul>
<p><strong>上九</strong>：倾否，先否后喜。</p>
<ul>
<li>《象》曰：否终则倾，何可长也。</li>
</ul>
<p>天地否</p>
<p>夫唯小往大来，一交而成泰，则知大往小来，自不交而成否，故致否之道，全在于匪人也。何谓匪人？以其自谓君子之贞，而大者不来，小者不往，不交，故否也。或曰：贞，正也。贞则自无不利，而曰不利君子贞，且初六拔茅连茹，又以贞、吉、亨系之。夫阴柔连汇，不贞孰甚。而圣人反以为贞，反以为吉，反以为能亨否，何哉？曰：此阴往交阳，但知小之当往，全不知有君子之贞之不当往者也。以故此往彼来，此不见其为小人，彼亦不见其为君子。此不见其为小人，是无小人也，而小人道消矣。彼不见其为君子，则彼此皆君子也，而君子道长，长斯泰矣。以是而观其道，皆是小往大来，致之则所以致否者可知矣。今欲反否成泰，而尚可以谓吾独有君子之贞哉。唯以吾有贞，即是匪人。故曰：否之匪人，亨。否者，可以思也。是故有初六之拔茅茹，而其志在君，则自有九四之畴，离祉而其志得行，而上下交矣。况九四居上卦之下，有泰来之几而为命之将复乎。且又居大臣之位，处近君之地，既已得行其志，则自然无咎，而众类皆丽其福祉。又不但拔茅连茹已也。四者，初之君，故曰志在君。是故有六二亨否之道，则自能包承而使小人皆吉，何贞之有？有九五大人休否之术，则大人自吉，又不但能使小人吉已也，何否之有？然既曰休否，则似初不以否为意，而岂知其中实艰难贞固，未尝不曰：其亡其亡，若系于苞桑。而顷刻无以自活者为邪？先否后喜，其不可长宜矣。李秃翁曰：保泰之道，莫过于乾。亨否之道，莫尚乎坤。乾，天也。天无不覆，故九二独以包纳荒野之量而主泰。坤，地也。地无不载，故六二独以包容承顺之道而亨否。然泰虽以包荒处世，而实以艰贞自处，故曰：艰贞，无咎。所谓文王之自朝至于日中昃，不遑暇食是已。否虽以包承待人，而实以其凶休否，故曰：其凶，其凶，凶无日矣。归于何所矣。所谓勾越之尝胆卧薪是已。虽然方其泰也，人皆以为泰，我独以为否，是故能不为泰所动，而泰可常泰矣。及其否也，人皆以为否，我即以为泰，是故能不为否所乱，而否遂不终否矣。此其倒行逆施，使太阿之柄常在吾手，是诚休否之大人也，乃君子实不任是也，何也？以君子之有贞也。有贞则以彼为不贞，便不肯往矣，安得不否乎？唯拔茅茹以其汇，而一时阴柔咸相连引，乃贞耳。唯包承、包羞而无往不来，乃贞耳。贞则亨矣、休矣、吉矣，便为泰矣。故曰：包承小人，吉。但能包容承顺而使小人皆吉，即为大人亨否之道，不待他日而后亨也。或曰：九二包荒，得尚于中，行则致泰之道，全是包荒，而爻复言冯河、朋凶者，岂包荒之外，更当用冯河之勇，不遐遗之外，又必绝朋凶之私邪？非然也。真能包荒而不遐遗者，自然绝朋凶而勇于冯河也。不然是即优柔不断之夫矣。如西汉孝元望之被杀，而不知东汉孝章窦宪夺主田园，而不问何取于包荒也。如是则虽强必弱，虽治必乱，而又何光大之有，何得尚中行之有？爻备斯义，故详言之。</p>
<ul>
<li>附录</li>
</ul>
<p>吕伯恭曰：否，上下不交，有天地之形而无乾坤之用也。</p>
<p>邓伯羔曰：二，居中得正，佐大君，休否者也，故有包承小人之法。三以阴柔居否，时或包羞9，而听小人之鸱张，或包羞而入小人之党与。李生曰：此正处否之法，所谓唾面自乾，褫裘纵博者也。若夫李固之戮，何补于汉徒张梁冀之虐焰而已，非徒无益，而反大为国家之害。故爻于包羞不系以吉凶悔吝，而- 《象》但言其位之不当。盖言其不当九五大君之位，又不当九四大臣之位，势且无如之何，唯有观衅以俟时耳。陈平等之阿谀顺旨，劝王、诸吕可以观矣。所谓大人否亨，不乱群者，真是已。故曰：於今面折廷，诤臣不如君定，社稷安，刘氏后君亦不如臣。呜呼，谁谓包羞果不当乎？读之真可以出涕也。此等说话，实难向人道。唯有真心不负人、家、国者，默默当自知之。</p>
<p>熊过曰：人依木息日休，苞桑乃桑柔之方苞芽者，如《诗》相苞杞之苞。</p>
<p>邓伯羔又曰：苞桑非固结之喻，盖古人朽索六马，虎尾春冰之类。陆宣公收复河北后请罢兵状有云：邦国之杭，隉绵绵联联，若苞桑缀旒，幸而不殊者，缕矣。然则，苞，丛生也。丛生之桑，细而弱，其堪系重乎。</p>
<p>邵国贤曰：否泰者，时也。时也者，上之人与君子之所为也。故泰之- 《象》言后道在上也。否之- 《象》言君子道在下也。泰之时，财10成辅相，君子与，有力焉？今也不然，是谓俭德。</p>
<p>离下乾上</p>
<p>同人于野，亨。利涉大川，利君子贞。</p>
<ul>
<li>
<p>《彖》曰：同人，柔得位得中，而应乎乾，曰同人。同人曰同人于野，亨，利涉大川，乾行也。文明以健，中正而应，君子正也。唯君子为11通天下之志。</p>
</li>
<li>
<p>《象》曰：天与火，同人；君子以类族辨物。</p>
</li>
</ul>
<p><strong>初九</strong>：同人于门，无咎。</p>
<ul>
<li>《象》曰：出门同人，又谁咎也。</li>
</ul>
<p><strong>六二</strong>：同人于宗，吝。</p>
<ul>
<li>《象》曰：同人于宗，吝道也。</li>
</ul>
<p><strong>九三</strong>：伏戎于莽，升其高陵，三岁不兴。</p>
<ul>
<li>《象》曰：伏戎于莽，敌刚也。三岁不兴，安行也。</li>
</ul>
<p><strong>九四</strong>：乘其墉，弗克攻，吉。</p>
<ul>
<li>《象》曰：乘其墉，义弗克也，其吉，则困而反则也。</li>
</ul>
<p><strong>九五</strong>：同人，先号咷而后笑。大师相遇12。</p>
<ul>
<li>《象》曰：同人之先，以中直也。大师相遇，言相克也。</li>
</ul>
<p><strong>上九</strong>：同人于郊，无悔。</p>
<ul>
<li>《象》曰：同人于郊，志未得也。</li>
</ul>
<p>天火同人</p>
<p>一阴居二上，下五阳皆欲与同，则为同人于野。以其居中得位，自然为众所宗耳。一阴居五上，下五阳13皆为所有，则为大有元亨，以其居柔处尊，其势自能有大耳。但五易于有大而二难以居宗，则上下之别、尊毕之势也14。是以大有六五独为大有上吉，而同人六二不免15于宗致吝，然六二自视虽若有于宗之吝，而五阳视二实则有于野之同。故《彖辞》断以同人于野四字，名其卦焉。以今观之，初以出门，求同也。三以伏莽，求同也。四又以乘墉，求同也。五独以号兆，兴大师求同。而上又独出郊跋望，庶几一同焉。则上下五阳皆以二为宗，而欲求与同明矣。所同尽一卦之人，非于野之同而何？四字名卦独此与，否之匪人为然。若履虎尾，若艮其背，则三字卦名，又是一例矣。然此卦实以二五同心，名为同人，故《彖传》独先言同人，而曰柔得位得中而应乎乾，曰同人也。应乎乾，盖专言五。夫既如是而同矣，而此同人之卦乃曰：同人于野，亨，利涉大川者何？盖言不但五应于二，欲与二同？凡乾之行，皆欲应二，求与二同也。故曰乾行，则可知矣。所以然者，以六二文明以健，中正而应，有君子之正故也。夫正则天下之志以通，宁直五邪？然则于野之同，涉川之利，同人之亨，又何疑与？特其间不免有三、四之争，九五之克，其迹似吝，遂以吝为二病耳。不知此六二者，使其果有君子之贞，则中正而应，自无害其为于野之同，使其果有断金之利，如兰之言，则二五相信，又岂三四之所可力争也哉。虽以我为吝不恤矣，此夫子于- 《文言》所以断以二人之同，如断金同心之言，如兰臭也。呜呼，尧、舜之相受授也，孔、颜之相受授也。流湿就燥，随云从风，唯声之应而气之求，安能无吝乎？是故文王于九五，而夫子于六二，复有感也。</p>
<ul>
<li>附录</li>
</ul>
<p>坡公解曰：利涉大川，乾行也。苟不得其诚同，与之居安则合，与之涉川则溃矣。秃翁曰：六二非但应九五之乾，凡所与同之人皆乾也。与乾为行，涉川岂足道哉。一乾犹不可当，况五乾耶。君子于此可以喜而不寐矣。坡公以诚同解乾行似未通。诚同者，二与五也。乾行者，五阳为行，同人于野也。又曰：初九自内出同于人，上九自外入同于下，自内出故言门，自外入故言郊。秃翁曰：出门，同人言；出门即与二同，无所间隔。故曰：又谁咎。言谁为之咎，而使之不得同乎。幸初之辞也。五即不然，中心同之，何日忘之，二五之谓也。不容不同，安有吝邪？使其有吝，九五决不兴，大兵犯众难以求遇矣。故坡公曰：君子之道，或出、或处、或默、或语，二人同心，其利断金。同心之言，其臭如兰。由此观之，岂以用师而少五哉。夫以三四之强而不能夺，始于号咷而卒达于笑，至于用师相克矣。而不能散其同，此以知二五之诚同也。二，阴也；五，阳也。阴阳不同而为同人，是以知其同之可必也。君子出、处、语、默不同而为同人，是以知其同之可必也。苟可必也，则虽有坚强之物，莫能间之矣。故曰：其利断金。秃翁曰：李白以从永王璘，故论死。郭子仪请以官爵赎而脱之。白又坐事，系浔阳狱。宋若思以三千兵却而取之。呜呼，世无同心之朋，大贤君子将安所托命哉。此于郊之同，所以圣人不取也。</p>
<p>熊过曰：同人大有，皆五阳而一阴，主之大有之阴在五，故曰元亨。同人之阴在二，而群阳宗之，则曰亨、曰则君子贞。宗，尊也。《诗》云：君子宗之，志未得与，通天下之志，正反。</p>
<p>姜廷善曰：伏戎于莽，以伺五之隙，升其高陵以窥二之动，三岁不兴，五终不可敬16故也。</p>
<p>乾下离上</p>
<p>大有：元亨。</p>
<ul>
<li>
<p>《彖》曰：大有，柔得尊位，大中而上下应之，曰大有。其德刚健而文明，应乎天而时行，是以元亨。</p>
</li>
<li>
<p>《象》曰：火在天上，大有；君子以遏恶扬善，顺天休命。</p>
</li>
</ul>
<p><strong>初九</strong>：无交害，匪咎，艰则无咎。</p>
<ul>
<li>《象》曰：大有初九，无交害也。</li>
</ul>
<p><strong>九二</strong>：大车以载，有攸往，无咎。</p>
<ul>
<li>《象》曰：大车以载，积中不败也。</li>
</ul>
<p><strong>九三</strong>：公用亨于天子，小人弗克。</p>
<ul>
<li>《象》曰：公用亨于天子，小人害也。</li>
</ul>
<p><strong>九四</strong>：匪其彭，无咎。</p>
<ul>
<li>《象》曰：匪其彭，无咎，明辩哲也。</li>
</ul>
<p><strong>六五</strong>：厥孚交如，威如，吉。</p>
<ul>
<li>《象》曰：厥孚交如，信以发志也。威如之吉，易而无备也。</li>
</ul>
<p><strong>上九</strong>：自天祐之，吉无不利。</p>
<ul>
<li>《象》曰：大有上吉，自天祐也。</li>
</ul>
<p>火天大有</p>
<p>方时化曰：东坡谓大者皆见有于五，故曰大有。大有之世，上下皆应于五，以事厥孚交如，威如之，君五又应天时行以享大有，自天吉无不利之祐。人生际此，涉世既多，交道益广，良亦艰矣。未可遽以为易易也。初九在下，虽尚无交，然交从此始矣。无交故无害，则知有交必有害也。故告之以无咎之道焉。无咎，唯在于克艰。能克艰则虽日与世接，何妨乎是？故九二有大车则不败矣。不败是无害也。九三用亨于天子，虽为公可矣。为公而用亨，则不害也。九四匪其彭则处，盛满而知惧，知惧又不害矣。然则无害在人耳。唯其以大有自肆，而不知艰以处之，始相将而入于害，于交何与也。今观九三居下卦之上，公之位也。以刚处正，故足与大有之天子同享大有之福。盖深知其艰而能慎之，于始如此，齐之太公是矣。若韩彭则有害而弗克，不知艰矣。九四切17近六五，其盛极矣。然以阳居阴，独能悉所有，为君之有而秋毫不敢自有，故曰匪其彭，明辩哲也。又明、又辩、又哲，唯其真有过人之哲，故深知其艰，而能慎之於终如此。陶朱公、张子房辈是矣。吾以是观之，大有之世，君以柔中，臣以克艰，君有交如，臣无交害，始得共享大有之福，不然凶咎至矣。乃知君益柔而臣益艰，又圣人之微旨也。</p>
<p>汪本钶曰：上九，自天祐之，六五是以应天时行而自致元亨也。</p>
<ul>
<li>附录</li>
</ul>
<p>程正叔曰：公用亨于天子，若小人处之则为害。自古诸侯能忠顺奉上者，则蕃养其众以为王之屏谕，丰殖其财以待上之征赋。若小人处之，民众财丰则反擅其富强，益为不顺，是小人大有则为害。又大有为小人之害也。</p>
<p>张幼于曰：《诗》曰18：行人彭彭，出车彭彭，驷騵彭彭，四牡彭彭，皆取人马。强盛之意。</p>
<p>杨廷秀曰：六五，大有之主也。离明而晦之，以阴虚中而执之，以柔专任诚信，故能感发其下之志。媿服其下之心，下感发则君臣之孚不约而自坚。下媿服则道义之威不猛而自洽。信以发志，以我之诚信发彼之诚信也。易而无备，以我之和，易彻彼之周防也。</p>
<p>王辅嗣曰：居尊以柔，处大以中，无私于物，上下应之。信以发志，故其孚交如。夫无私于物，物亦公焉；不疑于物，物亦诚焉。既公且信，何难何备，不言而教行，何为而不威，如为大有之主而不以此道吉，其可得乎？</p>
<p>坡公解曰：六五处群刚之间而独用柔，无备之甚者也。以其无备而物信之，故归之者交如也。此柔而能威者，何也？以其无备，知其有余也。夫备生于不足，不足之形见于外则威削。又曰：天之所助者，顺也；人之所助者，信也。履信思乎顺，又以尚贤也，是以自天祐之，吉，无不利。夫信也，顺也，尚贤也，六五之德也。易而无备，六五之顺也。厥孚交如，六五之信也。群阳归之，六五之尚贤也。上九特履之，尔所履者能顺且信。又以尚贤，则天人之助将安归哉。故曰：圣人无功，神人无名，而大有上九不见致福之由也。刘用相曰：六五一爻，备言六五所以大有之德。上九一爻，备言六五所以大有之福。福德兼备，是为大有。六五、上九合为一人。然则上九，其天矣。</p>
<p>艮下坤上</p>
<p>谦：亨，君子有终。</p>
<ul>
<li>
<p>《彖》曰：谦，亨，天道下济而光明，地道卑而上行。天道亏盈而益谦，地道变盈而流谦，鬼神害盈而福谦，人道恶盈而好谦。谦尊而光，卑而不可踰，君子之终也。</p>
</li>
<li>
<p>《象》曰：地中有山，谦；君子以裒多益寡，称物平施。</p>
</li>
</ul>
<p><strong>初六</strong>：谦谦君子，用涉大川，吉。</p>
<ul>
<li>《象》曰：谦谦君子，卑以自牧也。</li>
</ul>
<p><strong>六二</strong>：鸣谦，贞吉。</p>
<ul>
<li>《象》曰：鸣谦，贞吉，中心得也。</li>
</ul>
<p><strong>九三</strong>：劳谦君子，有终吉。</p>
<ul>
<li>《象》曰：劳谦君子，万民服也。</li>
</ul>
<p><strong>六四</strong>：无不利，㧑谦。</p>
<ul>
<li>《象》曰：无不利，㧑谦，不违则也。</li>
</ul>
<p><strong>六五</strong>：不富，以其邻，利用侵伐，无不利。</p>
<ul>
<li>《象》曰：利用侵伐，征不服也。</li>
</ul>
<p><strong>上六</strong>：鸣谦，利用行师，征邑国。</p>
<ul>
<li>《象》曰：鸣谦，志未得也。可用行师，征邑国也。</li>
</ul>
<p>地山谦</p>
<p>谦，亨，君子有终。既言亨矣，而又言君子之终，何也？终，与始对也。夫谦之必亨，无可疑者。《彖传》已言之详矣。然大凡谦逊退让之君子，其始或有未必亨者，而终则必亨无疑矣。圣人恐人见其始之不亨也，而遂不安于谦，故以有终决之。今观夫子之称谦也，宁有过于泰伯与文王乎？方泰伯之三以天下让季历，而自断发、文身、逃窜荆蛮，可谓困而不亨，极人情之所不堪矣，而终焉光有吴国，则泰伯君子之终也。文王又以三分有二之天下让于商，亦可谓损己与人。如太王之事，狄者矣。何亨之有？而终造八百年之周，则文王君子之终也。故夫子断以二圣为至德。而此卦复以君子有终明言谦之必亨焉，意可知也。故曰：汝唯不矜，天下莫与汝争能。汝唯不伐天下，莫与汝争功，又岂直至有夏历年四百然后见禹之谦，真莫与争功能哉。孔、颜谦谦不试，而终为天下万世之宗师，又君子之终之最大且著者也。卦言谦亨而复言有终，旨哉。卦言君子有终而爻独言君子有终吉，岂无意哉。以九三成卦之主，劳谦者也。余皆鸣谦、应谦而已。呜呼，劳而不伐，有功而不德，厚之至也。德厚者，其流光厚，施者必食其报，君子有终吉，独何疑于九三乎？</p>
<ul>
<li>附录</li>
</ul>
<p>熊过曰：谦之下称谦谦。方时化曰：卑非谦也，因其卑，见其谦耳。故曰：卑以自牧。牧字，《说文》从支，与扑同；从牛，养牛人也。牛，巨物，象人之彊阳，及其调服巽顺，有牧道焉。</p>
<p>坡公解曰：雄鸣则雌应，故易以阴阳唱和，寄之於鸣谦。之所以为谦者，三也。艮之制在三，而三亲以艮下坤，其谦至矣，故曰劳谦。六二其邻也，上六其配也，故皆和之而鸣谦。而六二又以阴处内卦之中，故又曰贞吉。鸣以言其和，于三贞以见其出于性而非强。</p>
<p>焦弱侯曰：㧑谦，㧑裂也。从手，为声，通作麾，《诗》麾之以肱，书右秉白旄以麾，亦通作㧑。</p>
<p>杨简曰：六柔，四柔，坤体又柔，又不中，有过乎谦之象。故圣人教之㧑去其谦，又恐其疑也，又曰无不利，㧑谦。曰：不违则言，虽㧑去其谦，不至于违则也。</p>
<p>程正叔曰：征其文德，谦巽所不能服者也。文德所不能服，而不用威武，何以平治天下？谦之过矣。秃翁曰：坤19之所以过于谦者，或恐其有害而不利耳。今以坤顺之卦，六四之爻，柔顺至矣。奉此柔顺，不敢违则，已无不利，而又谦焉，不太过乎。太过即取侮，非谦也。故上三爻皆告以㧑去其谦，利用征伐之事焉。总之，非以其邻之富而兴师，苟有不服者，安得不伐？若汤之征葛是已。上六，谦顺之极。若犹和鸣，九三之谦则虽，自邑尚可以得志邪？若周公之征东是矣。吾是以知圣人之善言谦也。内三爻以止，故著其德；外三爻以顺，故防其过。圣人之裒多益寡如此。</p>
<p>王畿曰：以卑蕴高，谦之象也。君子取有余以益不足，以善同人则贤不肖平矣。以位下人则贵贱平矣。谦之六爻无凶德。谦者，内止而外顺。内不止而外顺则为象恭，为色庄，君子弗贵也。</p>
<p>坤下震上</p>
<p>豫：利建侯行师。</p>
<ul>
<li>
<p>《彖》曰：豫，刚应而志行。顺以动，豫。豫，顺以动，故天地如之，而况建侯行师乎？天地以顺动，故日月不过，而四20时不忒；圣人以顺动，则刑罚清而民服。豫之时义，大矣哉。</p>
</li>
<li>
<p>《象》曰：雷出地奋，豫。先王以作乐崇德，殷荐之上帝，以配祖考。</p>
</li>
</ul>
<p><strong>初六</strong>：鸣豫，凶。</p>
<ul>
<li>《象》曰：初六鸣豫，志穷凶也。</li>
</ul>
<p><strong>六二</strong>：介于石，不终日，贞吉。</p>
<ul>
<li>《象》曰：不终日，贞吉，以中正也。</li>
</ul>
<p><strong>六三</strong>：旰豫，悔。迟有悔。</p>
<ul>
<li>《象》曰：旰豫有悔，位不当也。</li>
</ul>
<p><strong>九四</strong>：由豫，大有得。勿疑。朋盍簪。</p>
<ul>
<li>《象》曰：由豫，大有得，志大行也。</li>
</ul>
<p><strong>六五</strong>：贞，疾，恒不死。</p>
<ul>
<li>《象》曰：六五贞疾，乘刚也。恒不死，中未亡也。</li>
</ul>
<p><strong>上六</strong>：冥豫，成有渝，无咎。</p>
<ul>
<li>《象》曰：冥豫在上，何可长也。</li>
</ul>
<p>雷地豫</p>
<p>方时化曰：豫之六爻，除九四豫以天下自为豫之大有得矣，其余皆以豫失之。独有六二21中正自守，不肯从人。虽与为豫，如不终日，盖贞固之性然耳，有不吉乎？《大传》知几之说，正言豫之必凶。唯六二介石之操能，先事而知几，所以不没于豫也。三位不当，正与二反，故其于四之豫也，仰视而欲往，既悔迟疑而不往，又悔往悔者，畏六二也。不往又悔者，羡九四也。所谓出见纷华，盛丽不能无交战于胸中者与。呜呼，天下之能介如石者，几何人哉。自非介然如石之坚，决不可以同游于九四，大有得之豫明矣。盖九四者，正所谓刚应而志行，顺以动而为卦之所由以豫也。豫、复皆值五阴，故皆取朋象。熊过曰：大有得者，一刚得五柔。朋合簪者，五柔合一刚也。六五阴柔不正，又乘九四之刚，但知逸豫以为乐，而不知权柄之下移，威福之尽去矣。岂非君人者真正不起之疾，若刘后主者乎，死也，久矣。所以恒不死者，名号仅存中未凶耳，不如死矣。中谓中位。然人臣如忠武侯者有几？非有由豫之忠武侯，则所谓乘刚者，乘王莽之刚，乘司马懿等之刚，欲其恒不死，又可得与？若上六则沉冥于豫无改理矣，何也？豫已成，不可复渝也，使成而能有渝，更又何咎？但早不渝，至成而后渝，亦无及矣。盖欲其渝之于早也，故曰：冥豫在上，何可长也？秃翁曰：豫之《彖辞》、《彖传》极言致豫之盛美，而豫之六爻与- 《象》皆极言享豫之祸凶，然则豫可致终，不可得而享与？非然也。夫今之凶国败家，相寻而不绝者，咸以豫也。故非冥豫即死于豫。盱豫，鸣豫而志穷，即凶矣。不有六二介然，若不终日，又何以能保终豫乎？即此便是能享于豫，亦便是顺动，便是致豫之由，岂有他邪？今不思致豫之由而但享逸豫之福，固宜其尽丧于豫而福反为祸也。今且勿论怪。今之学者，守著圣人乐在其中，一语便谓能乐、能忘忧，纵欲肆志，唯务极乐。圣人之乐端如是哉。此与鸣豫而卒死于豫者何以别哉。夫圣人之乐，初不出于发愤之外，舍发愤而言乐，曾是知乐。圣人之忘忧，原与忘食同致，不肯忘食而但忘忧，胡谓而不肯两忘也。食亦不知，忧亦不知，老亦不知，唯终身发愤为乐是知，则其视人世逸豫之乐真不能以终日矣。故学道者必介如石，非独于豫然也。是谓知几之神，彻上彻下之道。</p>
<ul>
<li>附录</li>
</ul>
<p>丘行可曰：屯有震无坤，则言建侯而不言行师，谦有坤无震，则言行师而不言建侯。豫合震、坤成体，故兼言之。</p>
<p>苏子瞻曰：所以为豫者四也，而初和之，故曰鸣已。无以致乐而恃其配以为乐，忠亦远矣。因人之乐者，人乐亦乐，人忧亦忧，志在因人而己。所因者穷，不得不凶。</p>
<p>王畿曰：雷奋于地，万物畅妪豫之象也。昔先王因天地之和，宣八风之气，制乐以和，神人本之，心而发之，以声动之，以容协之，以律正之，以音从之，以器是。故乐者，德之华，作乐所以崇德也。故乐成德尊，荐之郊庙，祀天于园丘而以祖配之，尊尊也。祀帝于明堂而以考配之，亲亲也。上帝歆焉，祖考格焉，万物育焉，天下太和也。</p>
<p>震下兑上</p>
<p>随：元亨，利贞，无咎。</p>
<ul>
<li>
<p>《彖》曰：随，刚来而不柔，动而说，随。大亨，贞无咎，而天下随时。随时之义大矣哉！</p>
</li>
<li>
<p>《象》曰：泽中有雷，随；君子以响晦入宴息。</p>
</li>
</ul>
<p><strong>初九</strong>：官有渝，贞吉。出门交有功。</p>
<ul>
<li>《象》曰：官有渝，从正吉也。出门交有功，不失也。</li>
</ul>
<p><strong>六二</strong>：系小子，失丈夫。</p>
<ul>
<li>《象》曰：系小子，弗兼与也。</li>
</ul>
<p><strong>六三</strong>：系丈夫，失小子。随有求得，利居贞。</p>
<ul>
<li>《象》曰：系丈夫，志舍下也。</li>
</ul>
<p><strong>九四</strong>：随有获，贞凶。有孚在道，以明，何咎。</p>
<ul>
<li>《象》曰：随有获，其义凶也。有孚在道，明功也。</li>
</ul>
<p><strong>九五</strong>：孚于嘉，吉。</p>
<ul>
<li>《象》曰：孚于嘉，吉，位正中也。</li>
</ul>
<p><strong>上六</strong>：拘系之，乃从维之。王用亨于西山。</p>
<ul>
<li>《象》曰：拘系之，上穷也。</li>
</ul>
<p>泽雷随</p>
<p>以乾刚来居二阴之下，则是刚来下柔也。以刚下柔，柔不随乎？随即贞，不随即不贞。孰不愿从贞者？又卦震动而兑说，则是动而说也。说即随，不说即不随，有定随邪？可强随邪？故曰随时之义大矣哉！无定时故无定随。此初九以一阳为震之主，作随之官，改四随二，不肯执定一随，所以为贞吉也，而况舍远就近？出门即交有功，则又何必舍此而远越？二越三，以随四也，则虽随而变动，其为从正之吉，初自得之矣。二亦知三之为小子，不可系也。初之为丈夫，不可失也。虽兼与之无妨。然其如势之不可兼何？是以六二宁不失此而不肯系志于彼。若三则又视九四为丈夫矣。是故宁系丈夫而失小子。夫当随之时，志在有获，务求有得。若非有元亨利贞之四德而随之，非但无得，亦且有咎，可随邪？五位正中，与四同体，本自有嘉兑之孚，四又以臣随君，随便有获，不假言者，虽曰为人臣而以获，君为言似谓非义，然又孰知四之实与五相孚乎？实与五同道乎？况四又实明知随五之可以有功乎？则五盖愿其为随者，虽有获，何凶之有？观时审己，随之而已矣。独有上六不道，不能孚嘉天下，使人说随，乃拘系之，又从维之而逼使随己，其又安可得也？夫王者，以嘉礼亲邦，国动而人说，虽西山之神，可使用享，况其臣与？何必拘系而维挚之也。文王之感慨深矣。此卦全为此爻而设。初九出门即获有功之朋，不待失一而后与一，故曰不失也。若二、若三、系小子必失丈夫，系丈夫定失小子，岂能兼与而两随之。唯其说而已矣。唯其有元亨利贞之四德而已矣，非元亨利贞而随之，即有咎不随也。方时化曰：随，取随时之义。时无不在、故六爻总无定随，或系亦可，或舍亦可，随其时也。</p>
<ul>
<li>附录</li>
</ul>
<p>焦赣曰：汉高帝与项籍，其明征也。</p>
<p>周宴曰：爻取随时而动，大象取随时而息，动息不违乎时，此随时之义所以为大。</p>
<p>巽下艮上</p>
<p>蛊：元亨，利涉大川。先甲三日，后甲三日。</p>
<ul>
<li>
<p>《彖》曰：蛊，刚上而柔下，巽而止蛊。蛊，元亨，而天下治也。利涉大川，往有事也。先甲三日，后甲三日，终则有始，天行也。</p>
</li>
<li>
<p>《象》曰：山下有风，蛊。君子以振民育德。</p>
</li>
</ul>
<p><strong>初六</strong>：幹父之蛊，有子，考无咎，厉终吉。</p>
<ul>
<li>《象》曰：幹父之蛊，意承考也。</li>
</ul>
<p><strong>九二</strong>：幹母之蛊，不可贞。</p>
<ul>
<li>《象》曰：幹母之蛊，得中道也。</li>
</ul>
<p><strong>九三</strong>：幹父之蛊，小有悔，无大咎。</p>
<ul>
<li>《象》曰：幹父之蛊，终无咎也。</li>
</ul>
<p><strong>六四</strong>：裕父之蛊，往见吝。</p>
<ul>
<li>《象》曰：裕父之蛊，往未得也。</li>
</ul>
<p><strong>六五</strong>：幹父之蛊，用誉。</p>
<ul>
<li>《象》曰：幹父用誉，承以德也。</li>
</ul>
<p><strong>上九</strong>：不事王侯，高尚其事。</p>
<ul>
<li>《象》曰：不事王侯，志可则也。</li>
</ul>
<p>山风蛊</p>
<p>蛊，刚上柔下。上下两不相通，下巽上止，上下皆不事事。吁，此所以终蛊与。夫唯不通而后成蛊也，则知其始之治，必以大通。故终则有始，元亨不亦宜乎。夫唯不事而后成蛊也，则知其始之治必以有事，故终则有始，涉川不亦利乎。故曰：蛊，元亨，利涉大川。先甲三日，后甲三日。先甲三日，子、戍、申也。后甲三日，午、辰、寅也。既有先甲，自然必有后甲。既有后甲，自然仍复先甲矣。后而复先，终而复始，天行如此，是以无敝而何。治蛊者之不然乎。苟能不安于蛊，则自能知蛊之所由始，而蛊可治矣。无他道也，无他术也，无他甲也。然则圣人之治蛊如此而已矣。然天下之蛊与一家同治，天下之蛊与治一家之蛊同。故六爻专言幹蛊之事，虽所幹不同，无非以能幹为事，肯幹为贤，不可优游宽裕，以成就父母之蛊为也。故至于幹父而危，厉于身亦得终吉，幹父而至有悔于心亦终无咎，则能幹蛊者必为孝子无疑矣。呜呼，君亲若一家，国无二能，幹家者即能幹国，能幹父者即能幹君。然世人多急于其家之蛊坏，而往往视其国如传舍者，则以天下有不事王侯之臣，故可以高尚其事，而不事天下，更无有不事父母之子，故不得不承考而幹蛊耳。夫不事王侯，犹可言也。然天下之不事王侯者有几？今既皆为王侯之臣矣，又可自谓高尚而不以幹蛊为吾事邪？故圣人专言父母之蛊，以明之使人人自真切而不能已也。其事即幹蛊之事，既已高尚，则自然不事事也。故曰高尚其事。上九在卦之上，故曰尚，又取艮山之高，故又曰高尚。夫人子之事，亲无所解于心者也。人臣之事，君无所逃于天地之间者也，而独以高尚为名，王侯不事，则亦逆不背义，乱常反正之人耳。圣人但取其可以法。贪慕者故曰：志可则言，志。固可则，而君父之事将谁与理邪？吁，臣不事君则无君，子不事亲则无亲，大乱之道矣。圣人奚取焉？方时化曰：初承阳下父，象二秉阴，后母象三，四又乘阳，后而五又复承上之阳，故皆同父象也。幹母之蛊，不可贞者。言不以正，即为得幹蛊之中道。夫九二之不可贞也，其幹蛊已不同於初与三矣，乃六五则又非但不以正幹其父，而且用誉以巽说其父，是以致蛊之道道之也。盖所谓承之以德者也，所谓太上因之是也。潜移默夺之妙，虽其父有不自知者也，夫是之谓能幹蛊，非裕蛊。</p>
<ul>
<li>附录</li>
</ul>
<p>苏子瞻曰：器久不用而虫生之，谓之蛊。人久宴溺而疾生之，谓之蛊。天下久安无为而獘生之，谓之蛊。《易》曰：蛊者，事也。夫蛊非事也。以天下为无事而不事事，则后将不胜事矣。此蛊之所以为事也。器欲常用，体欲常劳，天下常欲事事。蛊之灾岂一日之故哉。夫人之情，无大患难则日入于媮，天下既已治矣，而犹以涉川为事，则畏其媮也！</p>
<p>陆伯载曰：日有六甲，终而复始，如环无端，天之行也。造化之所以无敝也。</p>
<p>邵国贤曰：治蛊曰蛊，犹治乱曰乱，治荒曰荒，治22子夏曰：临事专故厉成其志，故无咎，有事然也。</p>
<p>郑康成曰：子改父道，始虽厉而终则吉，事若不顺而意则顺也。</p>
<p>裕父之蛊，往未得也。蔡介夫曰：言无如蛊，何也？刘用相曰：裕父之蛊，是不能干蛊者。爻以能干为事，虽所干不同，皆取之。而独重于母之不可贞，尤重于父之用誉，则亦有道矣，何也？父母之事也，不可不知也。臣之事君亦然。</p>
<p>焦弱侯曰：蛊五爻皆言干父之蛊。至上则曰不事王侯，上处卦终，以一家言，当是父母耄期之日，不出从政也。曾子居鲁，齐欲聘以为卿，曾子曰：居父母老，不忍远亲。以为人役斯其志，可则者乎。</p>
<p>王畿曰：艮刚居上，巽柔居下，上亢而不能下，济下卑而不能上承，止而巽，此所以成蛊也。君子治蛊有道，民心之蛊，以玩愒颓废，未知所振作耳。振者，鼓舞兴起之意。故曰：作新民，不徒条教之设、号令之申，盖治其本也。譬之良医治病，振者，驱其外邪；育者，养其元气也。风言振，山言育。</p>
<p>周宴曰：振民者，所以起其卑巽之疾。育德者，所以化其苟止之病。</p>
<p>易因上经卷之二竟</p>
<p>1.“土”，汲古阁本作“曰”。</p>
<p>2.“肯”原为“之”，据汲古阁本改。</p>
<p>3.“退”，汲古阁本作“保”。</p>
<p>4.“明”原为“问”，据《周易本义》改。</p>
<p>5.“辩”当为“辨”。</p>
<p>6.“复”，据引文当为“履”。</p>
<p>7.“辩”，当为“辨”。</p>
<p>8.财”，《周易》通行本作“裁”。</p>
<p>9.“羞”原为“差”，据文义改。</p>
<p>10.“财”，《周易本义》作“裁”。</p>
<p>11.《周易》通行本“为”后有“能”。</p>
<p>12.“大师相遇”，《周易》通行本作“大师克相遇”。</p>
<p>13.“阳”原为“明”，据汲古阁本改。</p>
<p>14.“也”原为“九”，据汲古阁本改。</p>
<p>15.“免”原为“兑”，据汲古阁本改。</p>
<p>16.“敬”，汲古阁本为“敌”。</p>
<p>17.“切”，汲古阁本为“功”。</p>
<p>18.“曰”原本无，据文义补。</p>
<p>19.“坤”，汲古阁本为“人”。</p>
<p>20.“四”原为“曰”，据《周易》通行本改。</p>
<p>21.“二”原为“一”，据汲古阁本改。</p>
<p>22.“治”，汲古阁本为“卜”。</p>
<p>易因上经卷之三</p>
<p>兑下坤上。</p>
<p>临：元、亨、利、贞。至于八月有凶。</p>
<ul>
<li>
<p>《彖》曰：临，刚浸而长。说而顺，刚中而应，大亨以正，天之道也。至于八月有凶，消不久也。</p>
</li>
<li>
<p>《象》曰：泽上有地，临；君子以教思无穷，容保民无疆。</p>
</li>
</ul>
<p><strong>初九</strong>：咸临，贞吉。</p>
<ul>
<li>《象》曰：咸临，贞吉，志行正也。</li>
</ul>
<p><strong>九二</strong>：咸临，吉无不利。</p>
<ul>
<li>《象》曰：咸临，吉无不利，未顺命也。</li>
</ul>
<p><strong>六三</strong>：甘临，无攸利。既忧之，无咎。</p>
<ul>
<li>《象》曰：甘临，位不当也。既忧之，咎不长也。</li>
</ul>
<p><strong>六四</strong>：至临，无咎。</p>
<ul>
<li>《象》曰：至临，无咎，位当也。</li>
</ul>
<p><strong>六五</strong>：知临，大君之宜，吉。</p>
<ul>
<li>《象》曰：大君之宜，行中之谓也。</li>
</ul>
<p><strong>上六</strong>：敦临，吉，无咎。</p>
<ul>
<li>《象》曰：敦临之吉，志在内也。</li>
</ul>
<p>地泽临</p>
<p>卦以二阳来临，四阴为临，元、亨、利、贞四字，专赞二阳之长。八月有凶六字，复虑二阳之消。方长而即虑消，赞之未已而惧凶复继之，圣人扶阳之心何如哉。是故卦辞与传言临如此。初九咸临，谓临四也。初说四顺，以感临也。四即至而临泽，与初为臣，则初以一阳来临，亦临之以感应之道而已。故曰咸临。然则初虽阳也，而感以贞。四虽阴也，而应以正。咸临贞吉，不亦宜乎。九二与五，不但说而顺，又且刚中而应，是故亦曰咸临，亦曰吉，而更曰无不利者。应之者六五，知临之大君也。又岂四之所得比也。夫既无不利矣，而- 《象》反言其未顺命者何？曰：五居坤顺之中，唯知听顺于二也，故于二则无不利。二以阳德临之，唯未必一一顺命于五也，故于五得大君之宜。然则五以顺受，二以中感，若但知顺命，非二事也。岂能大有光于五哉。五亦知二之中，不可暂舍，专一听顺，以智处尊，此非虚已。无为能令君子日长者，不能也。所谓舜其大知者是矣。夫舜用其中于民，而其知遂以大。六五行其中于二，独不为大君之宜乎。六三不中不正，当兑之口，唯知一味甘说。夫求说于上，而上不顺，则甘将安用之？转说为忧，回甘作苦，亦势之所必至者。此既忧之所以无咎也。固以甘之无攸利，亦实以二阳来临，切近六三，不觉生忧患耳。乃上则唯知有敦临而己矣。居地之上，见五知临者，二亦志，在内之二见四至临者。初亦志，在内之初则二阳所临之地，至此益敦，故又曰敦临也。临之元、亨、利、贞，不以是与，是谓大亨以正之天道矣。</p>
<ul>
<li>附录</li>
</ul>
<p>杨简曰：至于八月有凶，指二阴长之月也。临，二阳长。遯，二阴长。凡一卦之变，历数七，故复曰七日来复。今临曰八月者，自一阳之始而计之，复、临、泰、大壮、夬、乾、姤、遯是为八也。阴言月，阳言日。</p>
<p>熊过曰：至临者，坤兑之交，地泽相临也。敦，《尔雅》云：如覆敦者，江东呼地，高堆为敦。上居二土之终，高地之象也。敦有七义。</p>
<p>王畿曰：物之相临，无若地之临水，故泽上有地为临也。以土制水，宜若易然者。迫之以险隘，则奔溃四出，坏而后已。若居之以宽，则畜而为泽。君子之于民亦然。三代之民，不忘先王之泽教之无穷者。泽，闰物之象，容之无疆者。地，容物之象。</p>
<p>坤下巽上</p>
<p>观：盥而不荐，有孚颙若。</p>
<ul>
<li>
<p>《彖》曰：大观在上，顺而巽，中正以观天下。观，盥而不荐，有孚颙若，下观而化也。观天之神道，而四时不忒，圣人以神道设教，而天下服矣。</p>
</li>
<li>
<p>《象》曰：风行地上，观；先王以省方，观民设教。</p>
</li>
</ul>
<p><strong>初六</strong>：童观，小人无咎，君子吝。</p>
<ul>
<li>《象》曰：初六童观，小人道也。</li>
</ul>
<p><strong>六二</strong>：闚观，利女贞。</p>
<ul>
<li>《象》曰：闚观女贞，亦可丑也。</li>
</ul>
<p><strong>六三</strong>：观我生，进退。</p>
<ul>
<li>《象》曰：观我生，进退，未失道也。</li>
</ul>
<p><strong>六四</strong>：观国之光，利用宾于王。</p>
<ul>
<li>《象》曰：观国之光，尚宾也。</li>
</ul>
<p><strong>九五</strong>：观我生，君子无咎。</p>
<ul>
<li>《象》曰：观我生，观民也。</li>
</ul>
<p><strong>上九</strong>：观其生，君子无咎。</p>
<ul>
<li>《象》曰：观其生，志未平也。</li>
</ul>
<p>风地观</p>
<p>此卦四阴在下，臣民之象，下观者也。二阳在上，君子之象，观天下者也。唯其有以观天下，故自能为天下之观。然则上之二阳，虽同为大观在上，同为以坤承巽而居中得正，独能以中正观之者，九五而已。此所以名为观也。夫子1曰：观则声臭俱无，一如其天。天何言哉，而四时行焉。观者，自以为神而何教之可设，何化之可服乎？无教可设，故曰神道设教；无化可服，故曰神道而天下服。今观观者，方盥手于未见宾之前，不待其体荐也，而下观者，自化于有孚之颙，若则已俨然如大宾之见矣。然则九五真神道哉。观九五者，真同观于天哉。但下之观五者，以天。而五之所观者，即我。下之观五者如神，而五之观我者即民。我生，民生，无二无别。是谓天下之平民固不识不知，五亦无声无臭，宜其不言而喻，而下观自化。与而观者，不一化者，不一则各随浅深，自不能一也。是故六四为巽之主，亲比九五则进而得以观国之光，而利为王者之上宾矣。此其观之，而即化所谓下观而化者非邪？其次三亦能观我生矣，而犹未敢遽进以观国之光，则三之未失道也。其下则但知观五而已，闚观而但见其似，不见其真。童观而但见其小，不见其大，又恶足以知君子之无咎哉。然虽未足以语化，而谓其不心服于五焉，不可也。故必合四阴之所观，然后知九五真神道也。未易以测识也。若上九则志未平而我生，犹别非大观之道矣。虽同为无咎之君子，而实远于九五之中正，故必六四而后能为化之主，必九五而后能为观之主。</p>
<ul>
<li>附录</li>
</ul>
<p>坡公解曰：无器而民趋，不言而物喻者，观之道也。圣人以神道设教，则赏爵刑罚有设而不用者矣。</p>
<p>熊过曰：郑玄曰：诸侯贡士于天子，大夫贡士于君，以礼宾之。唯主盥而献宾，宾盥而酢主，设荐则弟子也。今观六爻皆无祭义，只有观国宾王之文颙。《说文》云：大头六二，阴柔在内，虽与五应而隔于三、四，犹女在门内而闚观门外也。</p>
<p>吴幼清曰：初居阳，象男童。二居阴，象女子。我者三，自谓也。天地之大德曰生。六三居下卦之上而近于巽。巽为进退，故六三自观我生。以审所学，犹曰吾斯之未信也。</p>
<p>杨简曰：子夏好论精微，及孔子没，以知君似圣人，欲以所事孔子事之强2曾子。曾子独不可。独曾子可以免闚观之丑耳。又曰：六三居下卦之极，将升上卦，进退之际也。六三有进退之象，则六四进而观国之光矣。</p>
<p>王畿白：风行地上，遍触万类，周观之象，先王思有以风天下，于是制为巡狩之典。或一岁分巡，或五载莅会，协时月，正日，同律、度、量、衡，命太师陈诗以观民风，命市纳价以观民之好恶，省察其俗，有不同者，设教以训之，如齐之未业，教以农桑，卫之淫泆，教以礼，别奢如曹，示之以俭俭如魏，示之以礼，所以一道德而同风俗也。</p>
<p>3 震下离上</p>
<p>噬嗑：亨。利用狱。</p>
<ul>
<li>
<p>《彖》曰：賾中有物，曰噬嗑，噬嗑而亨。刚柔分，动而明，雷电合而章。柔得中而上行，虽不当位，利用狱也。</p>
</li>
<li>
<p>《象》曰：雷电噬嗑，先王以明罚勅法。</p>
</li>
</ul>
<p><strong>初九</strong>：屦校灭趾，无咎。</p>
<ul>
<li>《象》曰：屦校灭趾，不行也。</li>
</ul>
<p><strong>六二</strong>：噬肤灭鼻，无咎。</p>
<ul>
<li>《象》曰：噬肤灭鼻，乘刚也。</li>
</ul>
<p><strong>六三</strong>：噬腊肉，遇毒；小吝，无咎。</p>
<ul>
<li>《象》曰：遇毒，位不当也。</li>
</ul>
<p><strong>九四</strong>：噬乾胏，得金矢，利艰贞，吉。</p>
<ul>
<li>《象》曰：利艰贞，吉，未光也，</li>
</ul>
<p><strong>六五</strong>：噬乾肉，得黄金，贞厉，无咎。</p>
<ul>
<li>《象》曰：贞厉无咎，得当也。</li>
</ul>
<p><strong>上九</strong>：何校灭耳，凶。</p>
<ul>
<li>《象》曰：何校灭耳，聪不明也。</li>
</ul>
<p>火雷噬嗑</p>
<p>程正叔曰：噬啮也，嗑合也，口中有物，间之啮而后合也。卦上下二爻皆刚，而中独柔，颐口之象。又一刚爻间于其内，为颐中有物，不得嗑，必啮之乃得。嗑之象故为噬嗑。杨中立曰：噬嗑，除间之卦也。狱者所以治间而求其情，治而得其情，则天下服矣。李子思曰：天地生物，有为物之梗者，必用雷电击搏之。圣人治天下，有为民之梗者，必用狱断制之。故噬嗑以去颐之梗，雷电以去群生之梗，刑狱以去天下之梗。朱仲晦曰：噬乾肉难于肤而易于腊。胏，黄中色金，断物。刘濬伯曰：何，负也。校，木械也。灭耳者，校加于项，没其耳也。熊过曰：《周礼》腊人，郑注云：小物全乾曰腊？腊之言夕也。朝暴于夕乃乾。《昏礼》腊必用鲜是也。刘用相曰：四之乾胏难于腊肉，然四以金矢之才助发其间，初无难者，犹必戒以艰贞乃可获吉。纵然获吉，亦未为光。曾子所谓如得其情，则哀矜而勿喜，方哀矜之不暇，而何光之有与？然则三之遇毒以致吝，五必贞厉乃无咎，又何疑邪？方时化曰：凡狱之由，必有所以作梗致间者。断狱而不得其间，狱未易剖也。若登俎之炰，必有所为族理筋骨之处。噬者，从其间而啮之则解矣。下一画象屦校而灭其趾，上一画象何校而灭其耳。六二乘刚，其狱难决，噬肤深入至没其鼻，既没鼻，断其骨矣。故得情而无咎。六三位不当，噬腊肉而遇毒，不无小吝者。然既亲噬而得之矣，故亦无咎也。九四刚德，噬乾胏而得金矢。金矢，匕筋属。六五柔中。噬乾肉而得黄金，故曰得当。六二虽所乘者刚，然初也，故为肤。三应上九之刚，是全体骨之腊肉也。四曰乾胏，五曰乾肉，九与六之分也。</p>
<p>4 离下艮上</p>
<p>贲：亨。小利有攸往。</p>
<ul>
<li>
<p>《彖》曰：贲，亨，柔来而文刚，故亨。分刚上而文柔，故小利有攸往。天文也。文明以止，人文也。观乎天文，以察时变；观乎人文，以化成天下。</p>
</li>
<li>
<p>《象》曰：山下有火，贲；君子以明庶政，无敢折狱。</p>
</li>
</ul>
<p><strong>初九</strong>：贲其趾，舍车而徒。</p>
<ul>
<li>《象》曰：舍车而徒，义弗乘也。</li>
</ul>
<p><strong>六二</strong>：贲其须。</p>
<ul>
<li>《象》曰：贲其须，与上兴也。</li>
</ul>
<p><strong>九三</strong>：贲如濡如，永贞吉。</p>
<ul>
<li>《象》曰：永贞之吉，终莫之陵也。</li>
</ul>
<p><strong>六四</strong>：贲如皤如，白马翰如，匪寇婚媾。</p>
<ul>
<li>《象》曰：六四，当位疑也。匪寇婚媾，终无尤也。</li>
</ul>
<p><strong>六五</strong>：贲于丘园，东帛戔戔，吝，终吉。</p>
<ul>
<li>《象》曰：六五之吉，有喜也。</li>
</ul>
<p><strong>上九</strong>：白贲，无咎。</p>
<ul>
<li>《象》曰：白贲，无咎，上得志也。</li>
</ul>
<p>山火贲</p>
<p>其初下乾上坤耳。今以坤上一爻来居下乾之中，则是刚变而为文明之离，而柔来文刚矣。但乾，刚物也，无时不亨者也。贲之以文明之离固亨，不贲以文明之离亦亨。盖从柔而贲，实不从贲而亨，因贲亦亨，故曰：贲，亨也。以乾中爻又分以居坤之上，则是柔变而为艮山之刚，而刚上文柔矣。但坤，柔物也。待乾以往，不能独往者也。一旦贲以艮山之刚，则攸往无不利矣。故又曰：小利有攸往也。夫子曰：阴阳交错，刚柔相杂，此皆乾道自然之变化，是之谓天文也。不有天文，其何以变通四时而为章于天乎。然内卦文明，外卦艮止，又自有文明以止，止而不文之象焉，是之谓人文也。不有人文，其何以化成天下而使天下咸归于无色之贲乎。无色之贲，白贲也。故不观天文则无以知变化之自然，非人所能致力；不观人文则无以知人能胜天，圣人能赞天之所不及，而艮止之功大矣。是故初刚也，又居下二，将以文明贲其趾，初则义无乘理，舍车而徒矣。其迹若贲，其实自止，不得而贲也。则二之所以兴贲者，独三耳。岂知九三在上，二若贲其须而有濡如之迹，而实三之乾刚、永贞。二亦自止，终莫能加贲也。贲之亨也，于初、于三，不可以观乎。若上九真白贲矣。艮为山，又象丘园之人。夫以六五柔中之主而甘心受贲于丘园，荅其束帛之戔戔，可谓吝啬而不文矣。然尚有文在，未足为白贲也，何也？丘园之老，夫荷蓧之丈人，安所用束帛为也。但能不以见上九而加隆，则亦终吉而可喜。五既有喜，上自得志，其又何疑与？而四犹不免疑者，位当纯阴也。然亦皤如其白矣。以乾为马而翰如其白5矣。不以上为寇而以上为婚媾，日与白贲亲矣。终无尤也，夫何疑？其利有攸往如此，非刚上文柔而何？吾是以知阳刚所在，柔实利之，自受其贲也。若谓柔能贲刚，有是理邪？是故举世皆后进，而夫子独从野，其孰能贲之？盖至今日千百余岁，终不可加以贲也，而况当世乎？噫。</p>
<ul>
<li>附录</li>
</ul>
<p>王畿曰：山下有火，明照万物，草木交辉，贲之象也。君子观明照之象，以明其庶政而无敢于折狱也。修政所以成文，明之治折狱者，贵用情实，有文饰则没其情矣，故无敢用文以折狱。</p>
<p>坡公总解凡例</p>
<p>乾之为离，坤之为艮，阴阳之势，数也。文明以止，离艮之德也。势数推之，天其德以为人。《易》有刚柔往来、上下相易之说，而其最著者，贲之- 《彖》也。故学者沿是争推其所从变，曰泰变为贲，此大惑也。一卦之变为六十三，岂独为贲也哉。学者徒知泰之为贲，又乌知贲之不为泰乎。凡《易》之所谓刚柔相易者，皆本诸乾坤也。乾施一阳于坤，以化其一阴而生三子，皆一阳而二阴。凡三子之卦，有言刚来者，明此本坤也，而乾来化之坤；施一阴于乾，以化其一阳而生三女，皆一阴二阳。凡三女之卦有言柔来者，明此本乾也，而坤来化之。故凡言此者，皆三子、三女相值之卦也。非是卦也，则无是言也。蛊之- 《彖》曰：刚上而柔下。贲之- 《彖》曰：柔来而文刚，分刚上而文柔。咸之- 《彖》曰：柔上而刚下。恒之- 《彖》曰：刚上而柔下。损之- 《彖》曰：损下益上。益之- 《彖》曰：损上益下。此六者，适遇而取之也。凡三子、三女相值之卦，十有八而此独取其六，何也？曰：圣人之所取以为卦，亦多术矣。或取其象，或取其爻，或取其变，或取其刚柔之相易。取其象，天水违行，讼之类是也。取其爻，六三履虎尾之类是也。取其变，颐中有物，曰噬嗑之类是也。取其刚柔之相易，贲之类是也。夫刚柔之相易，其所取以为卦之一端也。遇其取者则言，不取者则不言也。又可以尽怪之与。</p>
<p>6 坤下艮上</p>
<p>剥：不利有攸往。</p>
<ul>
<li>
<p>《彖》曰：剥，剥也，柔变刚也。不利有攸往，小人长也。顺而止之，观象也。君子尚消息盈虚，天行也。</p>
</li>
<li>
<p>《象》曰：山附于地；剥；上以厚下，安宅。</p>
</li>
</ul>
<p><strong>初六</strong>：剥牀以足，蔑贞凶。</p>
<ul>
<li>《象》曰：剥牀以足，以灭下也。</li>
</ul>
<p><strong>六二</strong>：剥牀以辨，蔑贞凶。</p>
<ul>
<li>《象》曰：剥牀以辨，未有与也。</li>
</ul>
<p><strong>六三</strong>：剥之，无咎。</p>
<ul>
<li>《象》曰：剥之无咎，失上下也。</li>
</ul>
<p><strong>六四</strong>：剥牀以肤，凶。</p>
<ul>
<li>《象》曰：剥牀以肤，切近灾也。</li>
</ul>
<p><strong>六五</strong>：贯鱼，以宫人宠，无不利。</p>
<ul>
<li>《象》曰：以宫人宠，终无尤也。</li>
</ul>
<p><strong>上九</strong>：硕果不食，君子得舆，小人剥庐。</p>
<ul>
<li>《象》曰：君子得舆，民所载也。小人剥庐，终不可用也。</li>
</ul>
<p>山地剥</p>
<p>方时化曰：柔变刚谓自初至五。昔之五阳，今为五阴是也。故曰：剥，烂也。然而一阳自在，将为复生之果，是以上九有硕果不食之象焉。又为五阴所载，有君子得舆之象焉。其曰：小人剥庐。言五阴至此，若非上九一阳在上，则是自剥其庐，将何所覆庇乎。所以深幸小人也。然小人既长时，自不利有所往，且当静以俟之，如夜则安静以俟昼，冬则安静以俟春。非以冬与夜为不可往而遂逃也。逃将何适乎？故自复而临、而泰，以至夬昼也。向明则攸往矣。自姤而遯、而否，以至剥夜也。向晦则宴息而不往矣。此天行也。故曰：顺而止之，观象也。正所以观消息盈虚之象，而为天之行，君子不与焉。初六始变于下，其象为剥牀以足。然初方处下，又能居卑，虽柔亦贞，何可言凶？唯不甘卑下，蔑贞以骋凶，乃见矣。六二亦然。二变为六，其象为剥牀以辨。辨者，上下之际。然居中守正，上无应与。虽柔亦贞，何可言凶？唯不守中正，蔑贞从邪，凶斯兆矣。然则此二子者，但不蔑贞，即无凶祸。虽当剥时，居二在初，圣人不弃也。不观六三乎？宁失上下四阴，终不敢失却上九，正应其贞正。如此则虽在剥之中而自然无咎，凶奚自至乎？以此知群阴待阳，乃能安处。阳若不安阴，亦危甚。如其附阳，虽剥何咎？又不观六五乎？六五率群阴而承上九，其象为贯鱼以宫人宠。圣人且喜其无不利而信其终，无尤矣，则虽变刚，犹能顺刚也。今不法三、法五而法六、四，谬矣。据近君之位，为切近之灾，剥牀以肤，自甘凶害，愚之甚也。</p>
<ul>
<li>附录</li>
</ul>
<p>程正叔曰：诸阳已尽，上九独存。如硕大之果不见食于人，将为复生之果尔。上九亦变则纯坤矣。然阳无尽变之理，变于上则生于下，无间可容息者也。</p>
<p>蔡介夫曰：君子得舆，小人剥庐，二义不并行，二占不并用。若君子得舆，则小人亦得其庐矣。汪本钶曰：上九在上，五阴载之，君子得舆也。上九若变则为纯坤，无天与覆，五阴何庇？小人剥庐也。</p>
<p>朱仲晦曰：山附于地。唯其地厚，所以自7安其居。</p>
<p>13 震下坤上</p>
<p>复：亨。出入无疾，朋来无咎。反复其道，七日来复。利有攸往。</p>
<ul>
<li>
<p>《彖》曰：复，亨，刚反，动而以顺行，是以出入无疾，朋来无咎。反复其道，七日来复，天行也。利有攸往，刚长也。复其见天地之心乎？</p>
</li>
<li>
<p>《象》曰：雷在地中，复；先王以至日闭关，商旅不行；后不省方。</p>
</li>
</ul>
<p><strong>初九</strong>：不远复，无祗悔，元吉。</p>
<ul>
<li>《象》曰：不远之复，以修身也。</li>
</ul>
<p><strong>六二</strong>：休复，吉。</p>
<ul>
<li>《象》曰：休复之吉，以下仁也。</li>
</ul>
<p><strong>六三</strong>：频复，厉无咎。</p>
<ul>
<li>《象》曰：频复之厉，义无咎也。</li>
</ul>
<p><strong>六四</strong>：中行独复。</p>
<ul>
<li>《象》曰：中行独复，以从道也。</li>
</ul>
<p><strong>六五</strong>：敦复，无悔。</p>
<ul>
<li>《象》曰：敦复无悔，中以自考也。</li>
</ul>
<p><strong>上六</strong>：迷复，凶，有灾眚用行师，终有大败，以其国君，凶，至于十年，不克征。</p>
<ul>
<li>《象》曰：迷复之凶，反君道也。</li>
</ul>
<p>地雷复</p>
<p>刚反则复，复则亨。夫复何以能亨也？盖未复则憧憧往来，自有疾而碍。一复则出入无疾矣。未复则朋从尔思，自不免有咎。既复则虽五阴之朋来，何咎哉。自然皆以我之修身为法，下仁为则，无咎自厉，独复自期，敦复自考，不旋乾不止矣。宁肯甘于迷复之凶乎。且迷复亦甚不可也。故甚言迷复之凶，以戒之初九。唯不远复，无祗悔，故得元吉。无祗悔者，反而复归其家，则无东适、西适之悔，故元吉也。复者元吉，则迷者灾凶，又何疑邪？以故二比初则休，而下仁二遂复矣。复则吉。三不中乃频复而厉然，卒复矣。复则无咎。四居五阴之中而独应初，是为独复。独复则吉，不待言也。五居上卦之中而能自考，是为敦复。敦复则复不独四也。初阳之复方如此，二、三、四、五阴皆复即如彼。此天下归仁之势也，而何有于五阴之朋来哉。如是而不复，则终不复矣。非阴极不反，则迷重难惺。是故上爻两言凶，又言灾眚，言大败。盖不复而迷，则转吉为凶，不顾矣。虽有初九之仁，其奈之何。</p>
<p>方时化曰：阴重则剥阳，豁然一日，复见本心，阳明复矣。故曰：复，亨，刚反。夫阳道非外铄，反者所以复其道也。自姤而遯、而否、而观、而剥、而坤、而复，七日也。一阳既复，五阳自长，利有攸往也。剥才8尽阳即复，故初九为不远复。六二下初九之仁。仁，中心下之，而欲与竝复，非休复乎。</p>
<ul>
<li>附录</li>
</ul>
<p>丘行可曰：刚反言剥之一刚穷上反下而为复也。刚长言复之一刚自下进上为临、为泰，以至为乾也。以其既去而来反也，故亨。以其既反而渐长也，故利有攸往。刚反言方复之初，刚长言已复之后。</p>
<p>金汝白曰：观复可以知仁。仁者，天地生物之心，於穆不已者也。《彖传》言复见天地之心，而六爻皆为仁之事。初不远复，颜子当之，乾道也。九得乾之初爻也。二，休复以友，辅仁、闵冉之徒也。三，频复日月。至四独复。孟子生后百年，独能私淑夫子以从道也。五，敦复，坤道也。六五，坤中爻也，其曾子当之与。上，迷复，自暴自弃，不仁者与。</p>
<p>吴子仪曰：复乃见天地之心。非指复为天地之心。</p>
<p>杨廷秀曰：频复非危，频过为危。厉无咎者，圣人危9其频过而开其频复也。汪本钶曰：频复即是频失。使不失，安得有复？故圣人忧其频复而又喜其频复也。</p>
<p>王辅嗣曰：四，上下各有二阴而处厥中，履得其位而应于初，独得所复，顺道而反，故曰：中行独复。</p>
<p>蔡介夫曰：六四中行独复，为在群阴中行，以独反而从阳，柔得而正故。</p>
<p>薛君采曰：休复之吉，以下仁也。后世不务修身，故亦不知亲贤之为务。</p>
<p>熊过曰：虞翻谓坤为邦国，故国君凶十年者。</p>
<p>李鼎祚曰：坤数主十，乾无十，坤无一，故凡言十，坤终之象。</p>
<p>震下乾上</p>
<p>无妄：元、亨、利、贞。其匪正有眚，不利有攸往。</p>
<ul>
<li>
<p>《彖》曰：无妄，刚自外来，而为主于内。动而健，刚中而应，大亨以正，天之命也。其匪正有眚，不利有攸往。无妄之往，何之矣？天命不祐，行矣哉？</p>
</li>
<li>
<p>《象》曰：天下雷行，物与无妄；先王以茂对时，育万物。</p>
</li>
</ul>
<p><strong>初九</strong>：无妄，往吉。</p>
<ul>
<li>《象》曰：无妄之往，得志也。</li>
</ul>
<p><strong>六二</strong>：不耕获，不菑畬，则利有攸往。</p>
<ul>
<li>《象》曰：不耕获，未富也。</li>
</ul>
<p><strong>六三</strong>：无妄之灾，或系之牛，行人之得，邑人之灾。</p>
<ul>
<li>《象》曰：行人得牛，邑人灾也。</li>
</ul>
<p><strong>九四</strong>：可贞，无咎。</p>
<ul>
<li>《象》曰：可贞，无咎，固有之也。</li>
</ul>
<p><strong>九五</strong>：无妄之疾，勿药有喜。</p>
<ul>
<li>《象》曰：无妄之药，不可试也。</li>
</ul>
<p><strong>上九</strong>：无妄，行有眚，无攸利。</p>
<ul>
<li>《象》曰：无妄之行，穷之灾也。</li>
</ul>
<p>天雷无妄</p>
<p>无妄者，无虚妄也。真实而无妄，则自然元亨而利贞矣。夫大亨以正，时乃天命。天命宁有妄邪？维天之命，既自无妄，故- 《彖》言无妄而《传》复言天命也。天命大亨而至正。彼谓天命，匪正者，妄也。目中有眚，乃见空中有华也。目无眚者，空中何曾有华？天命何曾匪正乎？唯有眚故见空中有华，唯有妄故见天命匪正而不利有攸往。不知归咎于已而妄谓天命不我祐，是无妄而直作妄会也。岂知何所往而非无妄乎？何所之而非天命之所阴隲乎？使非天命无妄，潜祐默相，一步亦不可行矣。故曰天命不祐行矣哉。天命之祐，即无无妄之往。惜乎人尽妄也，是以祐之而不知也。- 《彖》言无妄，元、亨、利、贞，则是天地人物同一无妄也。- 《象》言天下雷行，物与无妄，则是天地人物各一无妄也。学者于此可以信无妄之非妄矣。初九一阳在下，雷动其初，妄尽祛矣。是乃一阳得志之秋，何往之不吉邪？若六二者，虽曰震动其下，妄若顿息然。圣人犹疑其吝也，故反其辞以冀之曰：使六二而能不耕藉，不菑畬，则利有攸往矣。然其位柔也，其质阴也，或未可知也。夫子读之，又借其辞以诋之曰：阴性吝啬，念念欲富。今六二未富也，而肯不耕获云乎哉。吁，吁！合二圣人之辞观之，则所以望于六二者何如也？六三，三也。一人系牛，一人得牛，一人失牛，有得有失。灾自己作，虽曰无妄，其奈之何？九四乾体居下，廓然太虚中未有物，是以未入于犹豫，未眚于匪正而能信天命之固有，得可贞之无咎。若九五乾刚中正，宜其知无妄之有何疾？信药石之不当，试乃以应，二之故自疑有疾，妄矣。上九正所谓匪正而有眚，不利有攸往者也。身在无妄之中，心出无妄之外，虽知富之不可，未知穷亦致灾。呜呼，安得如初九、九四者而与之语无妄之旨哉。</p>
<p>方时化曰：刚自外来而为主于内，动而健，刚中而应，是为大亨，以正之天命。夫大亨以正，是谁命之？命之者，天也。天命宁有妄邪？初九，震主出地一声划然，皆解卦之所以为妄者也。其往吉，无不得志，宜矣。六二坤阴主富，坤地主耕获菑畬。六三阴柔不中，故有无妄之灾，失得之妄。夫牛胡然而系之，胡然而失之，又胡然而使行人得之，此灾从人生也，岂无妄之谓哉。九四乾体居下，故可贞，无咎。然贞亦人所固有，非四之独有贞也。九五居中得正，本自无妄，本自以正，乃以有应于二，自疑为妄，正无妄之疾也。勿药则自愈，服药则疾加矣，故曰：无妄之药，不可试也。试则以妄，益妄疾反为灾。上九过刚不中，不知乾体无妄，驱而纳之，有眚之地，往奚利乎。实自取穷，自贻灾祸。</p>
<ul>
<li>附录</li>
</ul>
<p>熊过曰：田者，一岁反草曰苗，三岁悉耨曰畬。</p>
<p>吴幼清曰：九五刚中，无妄有应则疾。夫圣人之应物，来则照而去不留，是犹无妄之疾耳，不屏绝外物而外物自不能累，何以药为？</p>
<p>乾下艮上</p>
<p>大畜：利贞。不家食，吉。利涉大川。</p>
<ul>
<li>
<p>《彖》曰：大畜，刚健笃实辉光，日新其德，刚上而尚贤。能止健，大正也。不家食吉，养贤也。利涉大川，应乎天也。</p>
</li>
<li>
<p>《象》曰：天在山中，大畜；君子以多识前言往行，以畜其德。</p>
</li>
</ul>
<p><strong>初九</strong>：有厉，利己。</p>
<ul>
<li>《象》曰：有厉，利己，不犯灾也。</li>
</ul>
<p><strong>九二</strong>：舆说輹。</p>
<ul>
<li>《象》曰：舆说輹，中无尤也。</li>
</ul>
<p><strong>九三</strong>：良马逐，利艰贞。日闲舆卫，利有攸往。</p>
<ul>
<li>《象》曰：利有攸往，上合志也。</li>
</ul>
<p><strong>六四</strong>：童牛之牿，元吉。</p>
<ul>
<li>《象》曰：六四元吉，有喜也。</li>
</ul>
<p><strong>六五</strong>：豮豕之牙，吉。</p>
<ul>
<li>《象》曰：六五之吉，有庆也。</li>
</ul>
<p><strong>上九</strong>：何天之衢，亨。</p>
<ul>
<li>《象》曰：何天之衢，道大行也。</li>
</ul>
<p>山天大畜</p>
<p>艮，刚大也。养贤，畜也。何谓贤？三阳乾也。乾则刚健而笃实。四、五，艮也。艮则辉光而日新其贤如是。是以皆得见畜于上九而成所畜之大。然上九之德实足以畜之。其为德也，刚上而尚贤。尚贤故贤者皆肯为其所畜。居上则得天位，故见贤而势自足以畜之。以刚则能止健，故必可以养成其贤而后畜，不遽畜也。以是大者之正如此，故并时诸贤咸与大烹。无有一人家食者，野之无遗贤，可知也。其相与荷天之衢，应乎天而涉大川，又何疑哉。今观初九居下，可以进而受畜于上九矣。方且以进为危，且止而不犯躁进之灾焉。是初之贤可尚也。九二舆已驾矣。又自说其輹焉，是二之贤可尚也，非其中之有尤也。九三本与上九合志。今而舆且驾矣，良马逐矣。三阳汇进，又何能止而犹日闲舆卫，不忘艰贞之心，是三之贤可尚也。固宜其利有攸往也。若四、若五，下乘三阳，上畜艮刚，是曰童牛，是曰豮豕，而上一阳又象其牿，又象牙之闲物，所以豫止其健而畜以成之者，如此元吉有喜，吉而有庆，又不待言也。夫三，合志者也。四有喜而五又有庆，则上九畜道至是其大行矣。众正之途，辟群阳之路，开天衢亨通，一至于此，济济蒸蒸，咸愿向用，又孰有过于大畜者邪？然观之三阳也，先之以有厉，申之以脱輹，守之以艰贞，观之四五也。制之以牿，守之以牙，才不使遽逞，健不使遽试，其不轻于畜，又如是焉。诚哉，大畜之时。其当唐虞之际与。或曰：子何以知辉光日新专言艮止也？曰：止而不进，则无光矣，安得日新？故观于四、五，必止而后进，则可知矣。</p>
<ul>
<li>附录</li>
</ul>
<p>坡公解曰：小畜之说辐，不得已也，故夫妻反目。大畜之说輹，其心愿之，故中无尤。</p>
<p>蔡介夫曰：輹与辐不同。辐，车轮之辏，凡三十条者。輹，车上伏免所以承。辐者，小畜之说。辐为阴所止，所说者重久住之计也。大畜之说，輹自止而不进。所说者微。暂止而可旋起者也。</p>
<p>熊过曰：据郑玄、管辂《日新绝句》，管氏云：朝旦为辉，日中为光。牙，《坤雅》云：以杙系豕，谓之牙。上刚画在前，犹杙牙。</p>
<p>陆师农曰：牙者，所以畜豮豕之杙也。今海、岱之间以杙系豕，谓之牙。</p>
<p>焦弱侯曰：日闲舆卫，日与曰篆文甚相似。何天之衢与？何校之？何，同音贺，负也。鲁灵光殿赋云：荷天衢以元亨。盖古字通用。周尚书解引《庄子》背负青天而莫夭阏为证尤明。</p>
<p>向子期曰：止莫若山，大莫若天，天在山中，大畜之象。</p>
<p>震下艮上</p>
<p>颐：贞吉。观颐，自求口实。</p>
<ul>
<li>
<p>《彖》曰：颐，贞吉，养正则吉也。观颐，观其所养也；自求口实，观其自养也。天地养万物，圣人养贤以及万民。颐之时大矣哉！</p>
</li>
<li>
<p>《象》曰：山下有雷，颐；君子以慎言语，节饮食。</p>
</li>
</ul>
<p><strong>初九</strong>：舍尔灵龟，观我朵颐，凶。</p>
<ul>
<li>《象》曰：观我朵颐，亦不足贵也。</li>
</ul>
<p><strong>六二</strong>：颠颐，拂经，于丘颐，征凶。</p>
<ul>
<li>《象》曰：六二征凶，行失类也。</li>
</ul>
<p><strong>六三</strong>：拂颐，贞凶，十年勿用，无攸利。</p>
<ul>
<li>《象》曰：十年勿用，道大悖也。</li>
</ul>
<p><strong>六四</strong>：颠颐，吉，虎视眈眈，其欲逐逐，无咎。</p>
<ul>
<li>《象》曰：颠颐之吉，上施光也。</li>
</ul>
<p><strong>六五</strong>：拂经，居贞吉，不可涉大川。</p>
<ul>
<li>《象》曰：居贞之吉，顺以从上也。</li>
</ul>
<p><strong>上九</strong>：由颐，厉吉，利涉大川。</p>
<ul>
<li>《象》曰：由颐，厉吉，大有庆也。</li>
</ul>
<p>山雷颐</p>
<p>於颐而系之曰贞吉者何？夫所谓颐者，不过自求口实一饱而已，何贞吉之有？噫，颐所以养人也。观颐者，观其所养而非以其自养也。若自求口实，但知自养，又何观焉？是故观之天地，则所养者万物，天地不自养也。观之圣人，则所养者贤人以及万民，圣人不自养也。此其所养之贞为何如者。贞则吉矣。故曰：颐之时大矣哉。上九，养贤者也。五柔居中，四柔得正。正上九所养之贤人也。然六五君也。君当养人而反为人养，不亦反常而拂经乎。但知其不能养而就上九以为养，虽不可以涉川，而居贞之吉亦必归之，顺以从上，故也。上九，艮刚也；初九，震刚也。均是阳刚，则均当养贤。然震刚在下，欲养贤而不能，苟未免歆羡于四，则虽曰阳刚，岂足贵与？彼其视四之养于上也。观感而动真，所谓舍灵龟而观朵颐丑矣。朵颐，四颐，下垂象也。二与五，正应也。二欲应五之山丘与，则五方待养于上，不免失其同类而征凶。欲应上之山颠与，则又非其正应，而拂常未卜，所从无足怪也。若六三本上正应，正宜受上之养，乃不知上之养贤以及万民，反有拂颐之思，高尚之志，此非不贞也。然其如失时之凶，何哉。则虽十年勿用，亦徒自枯槁而大悖于道耳。何利之有邪？唯六四居同艮体，故爻直言颠颐之吉以幸之。盖上九施光，夫谁不顺？若文王善养，虽伯夷、太公皆来就之，况同体邪？况正应邪？盖养正如是，则虽虎吞亦自快，人更有何咎，而乃以拂颐自为尊贵也。曾知上乃卦之所由，以为颐而天地圣人之养皆在乎。夫养天下者，忧天下者也，安得不以为厉？然欲养天下者，必先于养贤者也。又安得不谓之由颐涉川之利？大有之庆，固圣人所欲观矣，而不当其时可，如何由此观之？虽有灵龟而人不知贵，亦不容不自贵矣。吁，何日、何时耽耽逐逐而使人直以雄虎视之？</p>
<ul>
<li>附录</li>
</ul>
<p>刘濬伯曰：上艮下震，外刚内柔，为龟象。龟能咽息不食，以气自养。</p>
<p>邓伯羔曰：朵，《本义》曰垂也。《说文》：朵，树木垂朵，朵也。颐动则下垂，垂以见其动耳。</p>
<p>坡公解曰：上止下动，有颐之象。人之所共知而难能者，慎言语，节饮食也。言语一出，不可复入。饮食一入，不可复出。</p>
<p>巽下兑上</p>
<p>大过：栋桡，利有攸往，亨。</p>
<ul>
<li>
<p>《彖》曰：大过，大者过也。栋桡，本末弱也。刚过而中，巽而说行，利有攸往，乃亨。大过之时大矣哉！</p>
</li>
<li>
<p>《象》曰：泽灭木，大过；君子以独立不惧，遯世无闷。</p>
</li>
</ul>
<p><strong>初六</strong>：藉用白茅，无咎。</p>
<ul>
<li>《象》曰：藉用白茅，柔在下也。</li>
</ul>
<p><strong>九二</strong>：枯杨生稊，老夫得其女妻，无不利。</p>
<ul>
<li>《象》曰：老夫女妻，过以相与也。</li>
</ul>
<p><strong>九三</strong>：栋桡，凶。</p>
<ul>
<li>《象》曰：栋桡之凶，不可以有辅也。</li>
</ul>
<p><strong>九四</strong>：栋隆，吉；有它，吝。</p>
<ul>
<li>《象》曰：栋隆之吉，不桡乎下也。</li>
</ul>
<p><strong>九五</strong>：枯杨生华，老妇得其士夫，无咎无誉。</p>
<ul>
<li>《象》曰：枯杨生华，何可久也。老妇士夫，亦可丑也。</li>
</ul>
<p><strong>上六</strong>：过涉灭顶，凶，无咎。</p>
<ul>
<li>《象》曰：过涉之凶，不可咎也。</li>
</ul>
<p>泽风大过</p>
<p>大过之时，必得本末坚彊，纯体乾健者乃可以元亨而无咎。然既曰纯乾，则又不得名为大者之过矣。只缘上下两爻阴柔弱小，故遂成过也。曷为过？君过其臣也，父过其子也，夫过其妻也。君过其臣则谁为股肱，父过其子则谁为继述，夫过其妻则谁与治内，阳过于阴则谁为代终乎。此正大过之时，不可缓也。须急有所往别，求刚正乃可亨通，得免栋桡。故曰大过之时大矣哉。言当大过之时，不可寻常守辙，必有大过人之行乃可，所谓能为人所不敢为者。如舍四岳而明扬侧，陋舍有位而唯肖傅岩，古之圣人大抵皆若此矣。此卦唯九四一爻足以当之。以九居四则刚过而中履，巽含兑则巽而说行也。故能利有攸往而亨，栋隆之吉。借曰：与初为应，不知此九四者，巽说合体，刚中健材，原非初下之所能桡也。今既成栋隆之吉矣，则有时而藉之，用茅而又何咎之有？唯自无栋隆之亨，而徒恃有它之应，则是欲以一茅而支大厦之颠，不得矣。四岂有是吝邪？九三亦具有栋梁之材者，但以九居三则刚过而不中。居巽之上则但知巽入而不能说行，既不能攸往以致亨，则栋桡之凶又何言与。夫方其为栋隆之吉也，虽以初之白茅而非巽木，亦可藉用而无咎。及其为栋桡之凶也，则虽没顶之木、过涉之劳，亦竟不能相辅以有成。此大过之时所以必有大过之才也与哉。上六一爻，正泽灭木之象。灭没也，木没于水而不见其顶也。上处兑极，泽水方深，过涉灭顶，与木俱役，凶何如也。然泽能没木而不能使木没，泽退则木自出，在木实有何咎邪？然则初之弱以居巽下，故所恨在木而不在泽。上之弱以居兑上，故所恨在泽而不在木。二与五亦栋具也。今太行已西，家家种杨，非但取其易长，亦以其直而坚，材堪梁栋也。今不幸过时而枯，不堪用矣。所可喜者，枯复生稊尔。所以生稊者，则以下比于初而得其女妻也。夫初视二为老夫，虽曰过时而后，相与而二，因初以生稊，则为梁为栋，无不利矣。非若五之于上，以士夫而得老妇之比也。霎时之华，既不可久，又不生稊，将安用之？五之终为枯杨，无惑矣。</p>
<p>方时化曰：象栋以巽，木也。四阳并列，三、四居中，犹屋栋也。枯杨过时之木，二与四同功，故枯杨复生稊，以有功于四。三与五异位，故枯杨卒生华而无辅于三。初六本象白茅，又以阴在阳下，兼象士女之配老夫。上六本象灭顶，又以阴在阳上，兼象老妇之配士夫。</p>
<ul>
<li>附录</li>
</ul>
<p>杨元素曰：不曰义者，不可以常义拘。不曰用者，非常之可用。用权之时，成败之机，可不谓大乎。</p>
<p>熊过曰：《齐民要术》：白杨堪为屋材。</p>
<p>吕仲木曰：在难之君而获拨乱之臣，其情其于鱼水、起家之父而遇克家之子，其心通乎鬼神，是枯杨而生稊也。</p>
<p>王畿曰：泽能灭木而不能使之仆、独立不惧也。能掩木而不能使之毁，遯世无闷也。此所谓大过人之行也。</p>
<p>坎下坎上</p>
<p>习坎：有孚，维心亨；行有尚。</p>
<ul>
<li>
<p>《彖》曰：习坎；重险也。水流而不盈，行险而不失其信。维心亨，乃以刚中也。行有尚，往有功也。天险，不可升也。地险，山川丘陵也。王公设险以守其国。险之时用大矣哉。</p>
</li>
<li>
<p>《象》曰：水洊至，习坎；君子以常德行，习教事。</p>
</li>
</ul>
<p><strong>初六</strong>：习坎，入干坎窞，凶。</p>
<ul>
<li>《象》曰：习坎入坎，失道凶也。</li>
</ul>
<p><strong>九二</strong>：坎有险，求小得。</p>
<ul>
<li>《象》曰：求小得，未出中也。</li>
</ul>
<p><strong>六三</strong>：来之坎坎，险且枕，入于坎窞，勿用。</p>
<ul>
<li>《象》曰：来之坎坎，终无功也。</li>
</ul>
<p><strong>六四</strong>：樽酒簋贰，用缶，纳约自牖，终无咎。</p>
<ul>
<li>《象》曰：樽酒簋贰，刚柔际也。</li>
</ul>
<p><strong>九五</strong>：坎不盈，祗既平，无咎。</p>
<ul>
<li>《象》曰：坎不盈，中未大也。</li>
</ul>
<p><strong>上六</strong>：系用徽纆，置于丛棘，三岁不得，凶。</p>
<ul>
<li>《象》曰：上六失道，凶三岁也。</li>
</ul>
<p>坎为水</p>
<p>圣人设险以为固其初本，以爱国也。而其道自通，身自泰。是故圣人常患其坎之不重，而习坎自亨。贤人入险以为国，其意亦非爱险也，而卒祸干国，凶于家。是故险遂滔天而不救，而习坎始危。一恃险以为安，一出险而不能，则圣贤之别，学术之判，可以观矣。- 《彖》言：习坎而有孚，维心亨。行有尚者，圣人以天下之险而为自己卫也，如此视险，正患其坎之不重，而又何险之不可出？何险之不可入乎？今勿论矣。所恨者，一切大贤平居，不以学术为急，临事又把名教以自持，既入于险，然后求出晚矣。故示之曰：君子不恶险而恶其自入于险。苟不入于险，险其如我何？今唯无故而自入于险也，则已身在险中，可遽出乎？是以君子不喜其能出险而复喜其能巽入于险。何以故？盖当此无可奈何之时，必有可以奈何之势，然后徐定以图出，若西伯之羑里是已。是故既入于险，即安于险勿用，勿遽求出为也。方且以险为枕，而入于险坎之中，斯为处险之第一义耳。是非不爱出也，此时欲出，终必无功。苟求小得而不知重险之未能遽出也，则恐坎有险，卒不可复出矣。故唯六三独得处坎之道，而文王复举以示戒，其旨深矣。若初，正自入于坎者也。既入于坎窞矣，欲以谁尤邪？陈东、欧阳澈辈是已。若上，幸已出于险者也，而复系徽纆，置丛棘，仍有三岁之凶焉，是亦不可以已乎。李固、陈蕃辈是已。此皆世之所谓大贤人者，卒之身不保，国受殃而犹自以为名节，伤哉。樽酒簋贰，甯武子是；不盈既平，卫成公是。夫九二唯求小得，故未出中。今九五前无坎，则是坎不盈矣。指日出坎，则是祇既平矣。虽尚在坎中，然中亦未大非。九二求小得之比，所以能与四俱出，终无咎与。传曰：水流而不盈，行险而不失其信，有孚象也。二五中刚，维心亨，象也。一坎复一坎，两坎相习，尚往不穷行，有尚往有功，象也。然则坎实有功德于人，时用之大者也。故- 《彖》与《传》独取坎险，反以坎为尚，宜矣。枕谓枕二。</p>
<ul>
<li>附录</li>
</ul>
<p>金汝白曰：八卦唯坎忧患卦也。夫子尝言：作易者，其有忧患乎。因序九卦以明处之之道。二阳爻皆刚中，然二不如五。五中而且正，又将出险矣。</p>
<p>熊南沙曰：窞，王肃云坎底也，在习坎之下。《说文》云：坎中更有坎也。习坎，合内外之卦言。入坎指内卦之内，言至，曰来往，曰之来之坎坎。下坎方脱，上坎在前也。酒者，坎玄水也。缶，《尔雅》释盎。孙炎云：瓦器亦离鼓缶象，可节歌，故《诗》云：坎其击缶。四偶昼虚而通明，有牖象。四五相缔，不由户而由牖，非正应也。六子本卦重者，爻不相应，义取近比而已。坎四柔，近比五刚，故曰刚柔际。衹，依郑作坻。按，《诗》宛在水中坻。《说文》云：小渚也，中未大。释坎不盈三。股曰徽，两股曰纆。坎为丛棘。置丛棘者，众议于九棘之下也。《九家易》曰：害人者，加明刑任之。以事能复者，上罪三年而舍三岁不得，则司圜所谓不能改而出圆土者，杀矣。故凶。</p>
<p>坡公解曰：樽酒簋贰用缶，薄礼也。纳约自牖，简陋之至也。夫同利者，不交而亲。同患者，不约而信。四非五无以为主，五非四无与为蔽。馈之以薄礼，行之以简陋，而终不相咎者，四与五之际也。</p>
<p>李子思曰：上六，下乘五刚，将有系置之患，犹人陷在狱，举手挂徽纆，投足蹈丛棘也。</p>
<p>司马君实曰：水之流也，习而不已，以成大川。人之学也，习而不止，以成大贤。故君子以常德行习教事。</p>
<p>10 离下离上</p>
<p>离：利贞，亨。畜牝牛，吉。</p>
<ul>
<li>
<p>《彖》曰：离，丽也；日月丽乎天，百谷草木丽乎土。重明以丽乎正，乃化成天下。柔丽乎中正，故亨。是以畜牝牛，吉也。</p>
</li>
<li>
<p>《象》曰：明两作离，大人以继明照于11四方。</p>
</li>
</ul>
<p><strong>初九</strong>：履错然，敬之无咎。</p>
<ul>
<li>《象》曰：履错之敬，以辟咎也。</li>
</ul>
<p><strong>六二</strong>：黄离，元吉。</p>
<ul>
<li>《象》曰：黄离，元吉，得中道也。</li>
</ul>
<p><strong>九三</strong>：日昃之离，不鼓缶而歌，则大耋之嗟，凶。</p>
<ul>
<li>《象》曰：日昃之离，何可久也。</li>
</ul>
<p><strong>九四</strong>：突如其来如，焚如，死如，弃如。</p>
<ul>
<li>《象》曰：突如其来如，无所容也。</li>
</ul>
<p><strong>六五</strong>：出涕沱若，戚嗟若，吉。</p>
<ul>
<li>《象》曰：六五之吉，离王公也。</li>
</ul>
<p><strong>上九</strong>：王用出征，有嘉折首，获匪其丑，无咎。</p>
<ul>
<li>《象》曰：王用出征，以正邦也。</li>
</ul>
<p>离为火</p>
<p>方时化曰：离，丽也。丽而后明，日月丽乎天，百谷草木丽乎土，所以喻重明，丽乎正也。夫离何以利贞也？卦以文明之柔丽，二五中正之位，斯时也，幽隐毕达，万有各正，咸相安于出作入息、耕食凿饮之常，夫何为哉。唯有畜牝牛，吉矣。内体三爻，下卦之离也。初者，日之朝。二者，日之中。三则昃而为耄耋之年，送殡者将至矣。夫人生一日之计在于朝，开户出门，各谨所事，履错然之象也。二得中道，其丽为黄。黄离元吉，是大明当天时也。过此则为三之昃，不可久矣。苟不鼓缶而歌，则大耋之嗟，凶兆至矣。快湏及时为乐，莫自不知死也。非恶死也，正欲其惜此晚暮以自乐其乐也。外体三爻，上卦之离也。四、五、上相合而继照者也。九四，太阳在上，冈两自消，言其不旋踵消灭，有突如其来，如焚如死，如弃如之象。自无所容，非我弃之，故五言如也。设不幸有殃民，如有苗葛伯者，民受其害，既归怨于大国而出涕12沱若矣。六五，仁者又安得不为之戚嗟。若而汲汲然思以拯之乎。是以上九之师出而有嘉之功成，其歼厥巨魁而折首，其生获而献俘，皆以其匪我丑类也，非得已也。重明之君臣如此，大明之所为如此，畜牝牛，吉真不虚矣。</p>
<ul>
<li>附录</li>
</ul>
<p>易因上经卷之三竟</p>
<p>1.原作“夫曰”，据文义，当为“夫子曰”。</p>
<p>2.“强”原作“张”，据汲古阁本改。</p>
<p>3.原缺卦象，据文义补。</p>
<p>4.原缺卦象，据文义补。</p>
<p>5.“白”原作“曰”，据汲古阁本改。</p>
<p>6.原缺卦象，据文义补。</p>
<p>7.“自”原作“白”，据《周易本义》改。</p>
<p>8.“才”，汲古阁本作“未”。</p>
<p>9.据汲古阁本，“人”后脱一“危”字，今补正。</p>
<p>10.卦象原作“”，据文义改。</p>
<p>11.“于”原作“干”，据《周易》通行本改。</p>
<p>12.据汲古阁本，“出”后脱一“涕”字，今补正。</p>
<p>13.中华道藏版原卦象为“”，改为“”。</p>
<p>易因下经</p>
<p>咸 恒 遯 大壮 晋 明夷 家人 睽 蹇 解 损 益 夬 姤 萃 升 困 井 革 鼎 震 艮 渐 归妹 丰 旅 巽 兑 涣 节 中孚 小过 既济 未济</p>
<p>易因下经卷之一</p>
<p>艮下兑上</p>
<p>咸：亨，利贞，取女吉。</p>
<ul>
<li>
<p>《彖》曰：咸，感也。柔上而刚下，二气感应以相与，止而说，男下女，是以亨，利贞，取女吉也。天地感而万物化生，圣人感人心而天下和平；观其所感，而天地万物之情可见矣！</p>
</li>
<li>
<p>《象》曰：山上有泽，咸；君子以虚受人。</p>
</li>
</ul>
<p><strong>初六</strong>：咸其拇。</p>
<ul>
<li>《象》曰：咸1其拇，志在外也。</li>
</ul>
<p><strong>六二</strong>：咸其腓，凶，居吉。</p>
<ul>
<li>《象》曰：虽凶，居吉，顺不害也。</li>
</ul>
<p><strong>九三</strong>：咸其股，执其随，往吝2。</p>
<ul>
<li>《象》曰：咸其股，亦不处也。志在随人，所执下也。</li>
</ul>
<p><strong>九四</strong>：贞吉悔亡，憧憧往来，朋从尔思。</p>
<ul>
<li>《象》曰：贞吉悔亡，未感害也。憧憧往来，未光大也。</li>
</ul>
<p><strong>九五</strong>：咸其脢，无悔。</p>
<ul>
<li>《象》曰：咸其脢，志未也。</li>
</ul>
<p><strong>上六</strong>：咸其辅、颊、舌。</p>
<ul>
<li>《象》曰：咸其辅、颊、舌，滕口说也。</li>
</ul>
<p>泽山咸</p>
<p>天下之道，感应而已。初在内卦之下，志在外卦之四，有感则动其拇。拇之上为腓，腓之上为股，拇动则腓、股亦随以动。故初有感而动，其拇二亦随之而动，其腓三亦随之而动。其股以二，当腓之处，而三当股之处也。股之上为心，四正当心之处，而心不可见，似若不动然者。若可以贞吉而亡，其悔也。然感应固天下之常理、而悔害亦常在感应之中。所谓君子者，能以有感而虑悔，未尝因悔而废感也。今初有感於四，而四若未应其感者何也？夫未感则未动，未动则有贞固之吉。未感则未有害，未有害则无悔之可亡，不亦善乎。而爻逆探其尔思，- 《象》复断其未光大者，亦谓感而不应非人情耳。心中必有往来之扰，何其不光明正大之。若是耶，盖窃笑之矣。心之上为晦，五正当脢之处，有感则脢动，而脢亦不可见第。脢之上为辅，上乃辅之地，故观辅之动则知五之志在於上。不然上胡为而费口说之滕乎？呜呼，感为真理，何待於言。感为真心，安能不动？天地如此，万物如此，不然则天下之动几乎息矣。故初之动拇者，感也。二之动腓者，非感也，随也。随初而动，故文王恶之。夫子曰：二虽有似于随，初而动也。然安知其不因感而感乎。随初则凶，故宜居吉。若有感而动，则顺应不害矣。唯三乃真随初以动者，故曰亦不处。言人动而己，亦动非有所感而后动也。夫感而动，不动非也，无是理也。感而动则其动也无思，随而动则其动也仆妾之役耳。故曰所执下言。若下人之听使令而随动者，非丈夫之槩也。呜呼，随而非感，则天下之感废矣。动不由己，岂感动之正性。是以圣人贵感不贵随，以感从己出，而随由人兴。人己之辩，学者可不察乎。感而不应，则天下之感虚矣。神感、神应，盖神速自然之至理。是以圣人言感不言应，以感于此即应于彼，彼此一机。学者又可不察乎。夫唯感应一机，则随感随应，而何用憧憧尔思以欺人也。秃翁曰：上兑下艮，柔上刚下也。山泽通气，二气感应以相与也。止而说，德之贞也。男下女，礼之正也。感之道备矣。又曰：感在心，应亦在心，心有所感，下则动足，上则动口。今初有感而动其趾，而四当心，若不应者，非情也。故圣人断其有憧憧之思焉。五居心上，其象为脢，五有感而动其脢，而脢不可见，犹心也。脢若动，则口必应之，故脢无悔可见，至辅然后见。盖脢感则辅，必应脢动，则口说必滕。有悔、无悔虽未可知，然感应之情亦安可掩此。咸之卦要，以人身取象也。不惟感应在心，而上爻正当兑口。初下又正当艮指。心有感则趾遂动，则虽当艮止之爻，欲其止焉，不可得矣。而强以为不动，不太欺人乎。呜呼，孰知万物之所以化生，天下之所以和平，皆此感应者为之邪？天地、圣人且不能外，而人乃欲饰情以欺人。吾固复于咸有感也。是以再申言之也。吁，是问学之第一义也。何也？无自欺也，诚其意也。意诚而心自无不正，身自无不修也，而何家国天下之不齐，不治且平也。</p>
<ul>
<li>附录</li>
</ul>
<p>苏长公曰：男下女，下之而后得，必贞者也。取而得贞，取者之利也。情者，其诚然也。云从龙，风从虎，无故而相从者，岂容有伪哉。</p>
<p>朱仲晦曰：咸，感也。艮止则感之专兑，说则应之至。又艮以少男下于兑之少女，男先于女，得男女之正。</p>
<p>杨简曰：既以感应相与而说矣，而曰止者，何非止与？说离而为二，止与说合而为一也。如水鉴之万象，水常止而万象自动也。如天地之相感而未尝不寂然也。大哉，止说之道乎。睦伯载曰：咸，感也。非感则独，其何以为咸？感之道，非惟男女为然。天地之道，作乎上，动乎下，而万物发育以化、以生也。圣人之心，诚乎此，动乎彼，而天下丕应，既和且平也。故观其所感而天地万物之情可见。情者，天地万物之真机也。非感，其何以见之哉。</p>
<p>象指次录胡仲虎曰：上经首乾坤者，天地定位也。下经首咸恒者，山泽通气也。位欲其分，故天地分为二卦。气欲其合，故山泽合为一卦。八纯爻皆不应，泰、否天地相应，咸、损少男女相应，恒、益长男女相应，咸以少男下少女，又应之至者，故首下篇又曰：《说文》云：脢即膂也，心系於膂，以奠神明宰庶务。故《诗》言：膂力经营。王弼以为心上口下，陆司农因谓：喉中脢核。冯荷曰：喉之出纳所。</p>
<p>王畿曰：山泽通气，以山之虚配以泽之润，唯虚故通，实则不通矣。故曰：窍于山川，君子观山泽通气之象，虚其中以受人。虚者，道之源也。目唯虚，故能受天下之色。耳唯虚，故能受天下之声。心唯虚，故能受天下之善。目存青黄，则明眩而不能辩色。耳存清浊，则聪聩而不能别声。心存典要，则心窒而不能通变。君子之学，致虚所以立本也。咸者，无心之感。虚中无我之谓贞，贞则吉而悔亡。无心之感，所谓何思何虑也。何思何虑非无思无虑也。直心以动，出於自然，终日思虑而未尝有所思虑，故曰天下同归而殊途，一致而百虑。世之学者，执于途而不知其归，溺于虑而不知其致，则为憧憧之感，而非自然之道矣。</p>
<p>巽下震上</p>
<p>恒：亨，无咎，利贞，利有攸往。</p>
<ul>
<li>
<p>《彖》曰：恒，久也。刚上而柔下，雷风相与，巽而动，刚柔皆应，恒。恒，亨，无咎，利贞，久於其道也。天地之道，恒久而不已也。利有攸往，终则有始也。日月得天，而能久照；四时变化，而能久成；圣人久於其道，而天下化成。观其所恒，而天地万物之情可见矣。</p>
</li>
<li>
<p>《象》曰：雷风，恒；君子以立不易方。</p>
</li>
</ul>
<p><strong>初六</strong>：浚恒，贞凶，无攸利。</p>
<ul>
<li>《象》曰：浚恒之凶，始求深也。</li>
</ul>
<p><strong>九二</strong>：悔亡。</p>
<ul>
<li>《象》曰：九二悔亡，能久中也。</li>
</ul>
<p><strong>九三</strong>：不恒其德，或承之羞，贞吝。</p>
<ul>
<li>《象》曰：不恒其德，无所容也。</li>
</ul>
<p><strong>九四</strong>：田无禽。</p>
<ul>
<li>《象》曰：久非其位，安得禽也。</li>
</ul>
<p><strong>六五</strong>：恒其德，贞。妇人吉，夫子凶。</p>
<ul>
<li>《象》曰：妇人贞吉，从一而终也。夫子制义，从妇凶也。</li>
</ul>
<p><strong>上六</strong>：振恒，凶。</p>
<ul>
<li>《象》曰：振恒在上，大无功也。</li>
</ul>
<p>雷风恒</p>
<p>方时化曰：恒者，久也。既谓之久，则恒在我，自然不必干求矣。初当巽入之始，於今始求之者也。无求而求，求自不利。恒者，恒也。既谓之恒，则恒在中，自然不见其深矣。初当巽入之下，始求深入焉者也。无深而深，深自致凶。其唯九二乎。居中故无深，刚而无求，故悔亡。九三过刚不中，又巽为进边，其究为躁。卦三居巽，极德之无恒可知也。此而知羞犹可，而躁进之人，扬扬自得，使或者从旁以承其羞，则亦何所容于朋侣之间哉。九四居上卦之下，不中不正，震动无已。盖妄意有获，而不知田之无禽，是不知无得之非得也。故夫子反之曰：纵欲得禽，亦自有道。苟非中位而妄求之，虽久何为也。震为大涂田象，巽为鸡禽象，六五以阴居阳，恒其德，贞矣，而不免为夫子之凶者3。盖知恒而不知其所以恒也。上六处震之终，振恒以为功矣，而不知其为无功之大。盖知振而不知恒4之不可振也，甚矣。恒之难言也，恒之不可不恒，又不可得之，不可不得，又不可振、不可求、不可浚、不可然，则将何如？亦曰：恒久而不已焉耳。</p>
<ul>
<li>附录</li>
</ul>
<p>杨简曰：上下之情不相与则不和。不和亦不能恒。雷动风作，率常相与。巽而动，不忤六爻刚柔，皆相应如此，则可恒矣。观其所恒，所恒即所感。知所恒即所感，则天地万物之情昭然矣。苟以为所感自有所感之情，所恒自有所恒之情，则不惟不知恒，亦不知感。今飘风不终朝，骤雨不终日，此其不恒者，皆形也。其风之自，其雨之自，不可知也。不可知者，未始不恒也。其音声则不恒，其动作则不恒。其声音之自，动作之自，不可知也。不可知者，未始不恒也。知其自未始不恒，则知其发，其变化亦未始不恒，无所不通。无所不恒曰恒、曰咸，皆其虚名。曰易、曰道，亦其虚名。天地万物之情如此。六十四卦，三百八十四爻之情如此。</p>
<p>金汝白曰：久非其位谓非中也。非以阳居阴之谓。如三以阳居阳亦不善，九二居中则悔亡矣。</p>
<p>王辅嗣曰：静为躁君，安为动主。故安者，上之所处也。静者，可久之道也。处卦之上，居动之极，以此为恒，无施而得也。</p>
<p>杨简又曰：振，振动也。至于其终而犹振动。恒未纯一，则大无功，凶道也。圣人发愤忘食，盖惧其如此，故自志学而立，而不惑，而知命、而耳顺、而从心所欲不踰矩，而后其功大成。吁，得则吉，失则凶，可不畏与。又曰：雷风，天下之至动。疑不可以言恒，而恒卦有此象，此人情之所甚疑，而君子以为未始或动也。孔子曰：哀乐相生，即风雷之至也。而继之曰：正明目而视之，不可得而见也。倾耳而听之，不可得而闻也。夫哀乐不可见、不可闻，其谓之未始或动，其孰曰不可。未始或动是不易方也。此之谓立，此之谓君子，此之谓雷风，此之谓不可以动静论。</p>
<p>王伯安曰：君子体夫雷风为恒之象，则虽酬酢万变，妙用无方，而其所立必有卓然而不可易之体也。</p>
<p>艮下乾上</p>
<p>遯：亨，小利贞。</p>
<ul>
<li>
<p>《彖》曰：遯，亨，遯而亨也。刚当位而应，与时行也。小利贞，浸而长也。遯之时义大矣哉。</p>
</li>
<li>
<p>《象》曰：天下有山，遯；君子以远小人，不恶而严。</p>
</li>
</ul>
<p><strong>初六</strong>：遯尾，厉，勿用有攸往。</p>
<ul>
<li>《象》曰：遯尾之厉，不往何灾也。</li>
</ul>
<p><strong>六二</strong>：执之用黄牛之革，莫之胜说。</p>
<ul>
<li>《象》曰：执用黄牛，固志也。</li>
</ul>
<p><strong>九三</strong>：系遯，有疾厉，畜臣妾，吉。</p>
<ul>
<li>《象》曰：系遯之厉，有疾惫也。畜臣妾吉，不可大事也。</li>
</ul>
<p><strong>九四</strong>：好遯，君子吉，小人凶。</p>
<ul>
<li>《象》曰：君子好遯，小人否也。</li>
</ul>
<p><strong>九五</strong>：嘉遯，贞吉。</p>
<ul>
<li>《象》曰：嘉遯贞吉，以正志也。</li>
</ul>
<p><strong>上九</strong>：肥遯，无不利。</p>
<ul>
<li>《象》曰：肥遯，无不利，无所疑也。</li>
</ul>
<p>天山遯</p>
<p>遯之为卦，二阴浸长，四阳退气之时也。以其当退气之时，故曰遯；以其能与时行，故曰遯亨。此卦九五当位，而六二以浸长之阴应之。初不见此之为退气，彼之为浸长，唯知照旧相应，与时偕行而已，可不谓之遯而亨乎。不遯也，乃所以为善遯也。不然，何以能亨，何以为大，何益於时义而遯之？是以君子终日遯世，无一日一时而不遯。原不侍小人浸长，而后思遯以求亨也。况正当浸长之时乎。故曰：遯之时义大矣哉。初六方出门即与君子来往。君子不知，亦便与之往来，是不知遯之于始也。到尾来见其心事不类，始恶而遯之，不亦晚乎，能免厉乎？故曰：不往何灾。言起头若遯而勿往，又何灾厉之有？如寇准之荐，丁谓、张浚之荐，秦桧及二子，据权得君，始恶而遯之，而卒为其所陷是也。张浚之对高宗曰：近与其事，方知其暗。遯尾之厉，此最著矣。卦以上为首，以初为尾，故曰遯尾。六二正当浸长之时，如唐李林甫然。林甫初见明皇信任李适之，私谓适之曰：华山最吉，山陵所宜。於是适之以告明皇。明皇甚喜，即语林甫。林甫惊曰：臣非不知，但华山陛下本命，岂宜轻动邪？明皇以此黜适之而敬林甫，林甫得以固结明皇之志矣。宋之秦桧亦用此术以去三大将之权，结高宗之欢。所谓亲执之於朝，直用黄牛之革以束缚其手足，而不得说者也。而被执者犹然不知，伤哉。何其不讲于遯世之术也。三为艮止之主，与之同体。既系而止，则同体有疾，厉必及三。但二与初皆其素所臣妾，在家则三为家主，在国则三为长官。今三虽有所系，然艮刚居上，自能畜止其臣妾浸长之势，使之但可小事而不可大事，而又何不吉之有。既吉矣，有何厉乎？九四与初有相应之好，方好而遯，君子之吉，不待言矣。夫君子既吉，则小人自否，自不能为君子之累。若待尾而后遯，安得不与之同其否也。五知其以好而遯，独嘉遯焉。此又可以见九五之志，非六二之所能固矣。是以贞吉也。夫正志之阳既敬礼之有嘉，则固志之阴自无所售其浸长之术。然则果有九五之君，虽二阴日厕其侧何妨。但好遯而能深嘉，必有九五之君而后能。九五之君千载5未易遇，则千载之阳刚亦将困於阴柔之小人与。曰：狄梁公之事则天也，冯长乐之视五季也，隐于市朝，行乎危乱，与济俱役，与汨俱出，又自有𩇯遯之道耳。陶弘景不肯仕梁，陈希夷不肯仕宋，固矣。然李泌以白衣谒灵武，刘秉忠以缁衣谒上都，我朝姚少师以方外佐靖难，虽其故人女兄亦拒而不见，曰：是杀人和尚者，而少师固无疑于行也。是亦𩇯遯也？呜呼，如是而后人已俱济，无所不利矣。非乾之上九，谁能当之。刘用相曰：山在天下，止而不动，何遯之有？止而遯，以止遯也。情而无情，何其远也。随高就低。惟世所适，何其不恶也。摇动不得，震撼不得，一又何严也。然则小人之视君子，如是而已矣，以君子遯之也，止也。</p>
<ul>
<li>附录</li>
</ul>
<p>苏子瞻曰：阴盛于否而至于剥，君子未尝不居其间。遯以二阴而伏於四阳之下，阴犹未足以胜阳，而君子遂至于遯，何也？曰：君子之遯，非其丢弃而不复救也。以为有亨之道焉。代蕴之曰：六十四卦皆以五为君位。其间或有居此位而非君义者，有居他位而有君义者。</p>
<p>焦弱侯曰：肥字古作𩇯，与蜚字相似。后世因譌为肥字。《九师道训》云：遁而能飞，吉，孰大焉。张平子《思玄赋》云：欲飞遁以保名。曹子建，《七启》云：飞遁离俗，金陵摄山碑，缅怀飞遁。皆可证。</p>
<p>王畿曰：小人无忌，由君子激之也。不恶而严，无恶声厉色以启其怨忿，言逊而行正，貌和而中刚，欲诋无隙，欲玷无瑕，凛然如天之不可犯焉。卦初、四、二、五应四阳，以刚临之，不恶而严象也。</p>
<p>乾下震上</p>
<p>大壮：利贞。</p>
<ul>
<li>
<p>《彖》曰：大壮，大者壮也。刚以动，故壮。大壮，利贞，大者正也。正大而天地之情可见矣。</p>
</li>
<li>
<p>《象》曰：雷在天上，大壮。君子以非礼弗履。</p>
</li>
</ul>
<p><strong>初九</strong>：壮于趾，征凶；有孚。</p>
<ul>
<li>《象》曰：壮于趾，其孚穷也6。</li>
</ul>
<p><strong>九二</strong>：贞吉。</p>
<ul>
<li>《象》曰：九二贞吉，以中也。</li>
</ul>
<p><strong>九三</strong>：小人用壮，君子用罔，贞厉。羝羊触藩，羸其角。</p>
<ul>
<li>《象》曰：小人用壮，君子罔也。</li>
</ul>
<p><strong>九四</strong>：贞吉，悔亡；藩决不羸，壮于大舆之輹。</p>
<ul>
<li>《象》曰：藩决不羸，尚往也。</li>
</ul>
<p><strong>六五</strong>：丧羊于易，无悔。</p>
<ul>
<li>《象》曰：丧羊於易，位不当也。</li>
</ul>
<p><strong>上六</strong>：羝羊触藩，不能退，不能遂，无攸利，艰则吉。</p>
<ul>
<li>《象》曰：不能退，不能遂，不详也。艰则吉，咎不长也。</li>
</ul>
<p>雷天大壮</p>
<p>方时化曰：此卦唯九四当刚动之爻，故动而贞吉。动而悔亡，藩决之途盛开輹壮之舆，甚大尚往，何疑也？是谓大者之壮，故曰大壮；是谓大者之正，故曰大壮。利贞正而且大天地如此。苟非正而动，安可动乎？故九二直以居中不动，乃得贞吉。若初九者，居下在初，去震体殊远，岂宜遽动也？是故其趾似壮，其征必凶，纵有阳实之孚，定致困穷，不久乃九三。虽曰与震为邻，然邻人有藩尚在其前，可徒触乎？三唯过刚不中，直用其壮，故圣人曰：此小人之事焉，有君子而可如此。夫君子当壮之时，但知其为正也。是故可以壮，不可以用壮。若用壮则虽贞亦厉，象触藩而羸角矣。角徒羸而藩终不可决，非罔而何？故特借象以比用罔之状，如此所以戒君子者深乎。母亦恃六五平易而不见吾用壮之失邪？但五虽平易，而不见吾之有失，曾知五亦平易而不见吾之有得也。汉文帝云：惜哉，子不逢世。使当高皇时，万户侯岂足道？其丧羊於易如此。夫文帝，柔中之君也。平易近民，宽简驭世，群阳虽壮，自无所用其壮。盖羊虽壮，必不能壮于平易之地。五虽丧羊，亦自不复知有丧羊之悔者。故曰：丧羊于易，无悔此御世之术、止动之方。抑壮之势，无藩以待其触，其柔能胜刚之善道与？然而大壮之时，未可以一槩也。上六与三为应。圣人曰：羝羊触藩，在本爻则不免有用壮之咎，而在正应则当详察其羸角之艰、会合之难，决不宜使之，不能退，不能遂，徒往而无所利，而终身长抱用壮之咎也。盖历四与五，而后得遇其艰如此，如伊尹之於汤。然在世人固以割烹疑之而咎其为要，在汤则实详察其为咸，有一德之臣。始虽艰而终则吉，保不致长咎者，信矣哉。大壮之难遇也，虽曰戒其用壮，断以利贞，岂知为人上者，固宜广开众正之门，不可令其羸角哉。盖当大壮之时，阳德方亨，弹冠结绶，亦大贤君子所必不免。圣人垂象，立训谆切，示戒不过，欲以成就其正耳。彼为人上而不能吐哺，握发以收集之。若汉文之君非不美矣。卒使李广不得封侯，贾生抱恨以死，何其太不惜才也？是岂视人之技若己，有好人之彦圣，若自口出者邪？故五爻独言其位不当，上爻复断其不详有以与。</p>
<ul>
<li>附录</li>
</ul>
<p>苏子瞻曰：正大而天地之情可见矣。以大者为正，天地之至情也。</p>
<p>杨简曰：大壮在天地则为四阳之长，阳气甚壮。在国则为君子类进，其势盛壮。在德则为得大道。孔子三十而立，有不可摇夺之壮。天下之柔者不能壮，唯刚故壮。虽刚而不动，亦无由见其壮。故曰：刚以动故壮。九四，奇画横截其前，触藩羸角，象以九居三。又乾体之极，小人用壮，象六五居前，耦而虚，藩决象。</p>
<p>刘濬伯曰：乾为轮舆，壮在轮，轮壮在輹。</p>
<p>杨廷秀曰：六五当众阳盛强于下之时，乃能使众阳帖。然而自丧者，正以柔顺和易之德调伏之也。故无悔。羊即四阳。</p>
<p>坤下离上</p>
<p>晋：康侯用锡马蕃庶，昼日三接。</p>
<ul>
<li>
<p>《彖》曰：晋，进也。明出地上，顺而丽乎大明，柔进而上行。是以康侯用锡马蕃庶，昼日三接也。</p>
</li>
<li>
<p>《象》曰：明出地上，晋；君子以自昭明德。</p>
</li>
</ul>
<p><strong>初六</strong>：晋如，摧如，贞吉。罔孚，裕无咎。</p>
<ul>
<li>《象》曰：晋如，摧如，独行正也；裕无咎，未受命也。</li>
</ul>
<p><strong>六二</strong>：晋如，愁如，贞吉。受兹介福，于其王母。</p>
<ul>
<li>《象》曰：受兹介福，以中正也。</li>
</ul>
<p><strong>六三</strong>：众允，悔亡。</p>
<ul>
<li>《象》曰：众允之，志上行也。</li>
</ul>
<p><strong>九四</strong>：晋如鼫鼠，贞厉。</p>
<ul>
<li>《象》曰：鼫鼠贞厉，位不当也。</li>
</ul>
<p><strong>六五</strong>：悔亡，失得勿恤，往吉无不利。</p>
<ul>
<li>《象》曰7：失得勿恤，往有庆也。</li>
</ul>
<p><strong>上九</strong>：晋其角8，维用伐邑，厉吉，无咎，贞吝。</p>
<ul>
<li>《象》曰：维用伐邑，道未光也。</li>
</ul>
<p>火地晋</p>
<p>明出地上，其道大明。晋，明之时也。今不曰晋明而曰晋进者，以六五一柔进而上行，居离之中，当五之位，以大明乎天下，故谓之进。又坤体三阴皆安国之侯，亦顺而汇进以丽乎大明之君，是以亦谓之进焉。以此而进，是以康侯用锡马蕃庶，昼日三接也。三接即三阴。今观六五以文明柔中之主，广大地之度顺遍照之，容当时诸侯，凡有失得，皆一切勿恤而不与校矣。此群下所以毕见其忱，而往吉无不利与。以阴居阳，宜有悔。居离之中，其德大明，而下皆顺从，则其悔亡。初六方晋如而即若摧如，则是不以晋视。晋而以摧，视晋矣。六二既晋如而反若愁如，则是反以愁视晋，而不以晋视晋矣。夫处柔顺之地，当晋明之世，何摧而又何愁？然初六居下，一旦上进，若有所摧於其上，而不敢益以见，其为卑巽之至耳。是初之贞且吉也。初可以泰，然于罔孚，虽与四不相信，何咎邪？独行其正焉可矣。六二居中，当晋而进。然进虽可喜，而中实不喜，亦可以见其外顺而中虚。是二之贞且吉也。受兹介福，于其王母，不亦宜邪？六三则顺之所极，同升咸孚，而其志上行矣。犹然不宜遽进，必众允之然后进，亦以进为悔机，恐其未免于悔故也。夫初也、二也、三也，皆顺也，皆安国之侯也。自五视之，则皆得也，皆所谓得而勿恤，而往吉无不利者也。唯四以九居，四非位也。以刚处进，非顺也。昼伏夜动，非能昼进者也，是鼫鼠也。盖居离明之下，不敢当离明之照，是自失其明也。然自五视之，正失而勿恤，而往吉无不利者也。自不能昼进，而何常不容于中天之下哉。乃上九过刚，处晋之极，以四为其同邑，维用伐邑而不知其厉焉。虽爱得恶失，亦是其吉，是其无咎，是其贞正之道。然悔吝卒不免矣。盖斯时也，上有失得勿恤之君，下有摧如、愁如、众允之臣，上下康安，晋接不遑，自无用角胜为也。由此观之，三表五饵之术，决不施于粟腐贯朽之世明矣。但得天下无冤，则一张廷尉而足，而何愁于鼫鼠之窃位也。是故几杖不朝，何必系单于之颈？陆贾足使，何必羁南越之头？纵有洛阳季9少，千金一诺，亦终夭死大粱，老死河东，而何取于利用伐邑之人哉。故曰：维用伐邑，道未光也。乃知大明昼晋，辉光昭揭，将顺不暇。此康侯所以用锡马蕃庶，昼日三接与。文王欲际斯时而不可得，故特致歆羡焉。夫明出地上为晋明，入地中则明夷矣，伤哉。刘用相曰：何以知晋之三阴皆为安国之侯也？曰：文王也，九侯鄂侯也，谓之安国之侯，天下万世其谁曰不然。固宜其昼接之不遑矣。</p>
<ul>
<li>附录</li>
</ul>
<p>杨简曰：介，大也。祖母曰王母，王者之宁，亦曰王母。鼫鼠，陆明德云：五技鼠也。本草蝼蛄，一名鼫鼠。许慎《说文》云：鼫，五技鼠能飞不能过屋，能缘不能穷木，能游不能渡谷，能穴不能掩身，能走不能先人。《荀子》曰：鼫鼠五技而穷。杨倞所注本《说文》，吾乡楼《尚书》亦注《说文》云：异乎《诗》之硕鼠。</p>
<p>杨廷秀曰：六二以柔顺之德逢文明之君，当亨进之位，能居中守正，以进为忧而不以进为喜。若此可以得吉矣。可以受庶马三接之大福于其君矣。王母，君之柔中也，六五是也。</p>
<p>程正叔曰：志上行，志欲上顺丽于大明也。上从大明之君，此众志之所同也。</p>
<p>王畿曰：日初出地，进而上行，为晋之象。日出地则明，入地则晦。日之明本无加损也。蔽与不蔽之间耳。君子视明出地上之象，悟性体之本明，故自昭其明德。君子之学，欺曰自欺，慊曰自慊，复曰自复，得曰自得，明曰自明，昭曰自昭，知曰自知，皆非有待於外也。</p>
<p>离下坤上</p>
<p>明夷：利艰贞。</p>
<ul>
<li>
<p>《彖》曰：明入地中，明夷。内文明而外柔顺，以蒙大难10，文王以之。利艰贞，晦其明也。内难而能正其志，箕子以之。</p>
</li>
<li>
<p>《象》曰：明入地中，明夷；君子以莅众，用晦而明。</p>
</li>
</ul>
<p><strong>初九</strong>：明夷于飞，垂其翼；君子于行，三日不食。有攸往，主人有言。</p>
<ul>
<li>《象》曰：君子于行，义不食也。</li>
</ul>
<p><strong>六二</strong>：明夷，夷于左股，用拯马壮，吉。</p>
<ul>
<li>《象》曰：六二之吉，顺以则也。</li>
</ul>
<p><strong>九三</strong>：明夷于南狩，得其大首，不可疾贞。</p>
<ul>
<li>《象》曰：南狩之志，乃大得也。</li>
</ul>
<p><strong>六四</strong>：入于左腹，获明夷之心，于出门庭。</p>
<ul>
<li>《象》曰：入于左腹，获心意也。</li>
</ul>
<p><strong>六五</strong>：箕子之明夷，利贞。</p>
<ul>
<li>《象》曰：箕子之贞，明不可息也。</li>
</ul>
<p><strong>上六</strong>：不明晦，初登于天，后入于地。</p>
<ul>
<li>《象》曰：初登于天，照四国也。后入于地，失则也。</li>
</ul>
<p>地火明夷</p>
<ul>
<li>
<p>《彖》、- 《象》两言明入地中。明夷原只取不见天日，世界昏黑之象而已。上六一爻乃正言其不明而晦者，初登于天，后入于地，不明而晦象也。如纣亦刚决之主，第无奈失则何耳？失则不法也。是以晦也。明夷，事莫著乎文王。自初至四，非文王其谁以之？夫以内文明而外柔顺，犹不免于蒙大难。然则当明夷之时，可不利艰贞以尽晦其明乎？初九之明夷，始于羑里也。其象为飞则垂其翼，行则三日不食，往则主人有言。圣人当此，可奈何哉。亦曰：听天而已焉。六二之明夷，困于羑里也。其象为夷及左股，不可以不速拯矣。既拯，不可以不用马壮矣。是为顺人心，合天则，吉哉。九三，诸贤之所为矣。圣人於此，曷敢知乎。亦曰：顺众而已焉。猎礼，大兽公之，小兽私之。《诗》曰：言私其𤡆，献豜于公，是也。九三猎狩於离之南，而得大首以献于君，不知者以为疾，其知者以为贞，此圣人大得志之事11。岂易与常人道乎。故至六四而羑里出矣。以此入君左腹，获君心意，始得出此门庭而成生还之事。所谓向者，受伤至此始出矣。其象则下三爻为落地之日，有入象。四一爻处落日之上，有出象。故自六四以下皆为文王之明夷。- 《彖》所谓利艰贞者具见之矣。夫当其不明而反晦也，则虽以圣人，不免入地下而见伤。及其艰贞而用晦也，则虽至强暴，可以获心意而出地上。孰谓利艰贞一语非文王出门庭之微智与？六五与君偕晦，则箕子之明夷真是已。佯狂以避至晦矣。然人但见其晦，而孰知箕子之明一何如其不息也哉。所谓愈晦而愈明，非独一时不息。殆千万古而不息矣。非不息也，不可息也。熊南沙曰：大难，天下之难。内难，一家之难。又离有飞鸟之象。坤为腹，离亦为腹。吕仲木、蔡介夫谓：心在左腹，见医书。李生12曰：大难，外难也。唯外难可以计校，求出亦可，以晦明不入。若内难则出不得，入亦不得，真难矣。故箕子之明夷，晦不息，明亦不息。夫子特深赞之，不必申以艰贞之戒也。夫天地有晦明之时，圣人与时偕行，亦不免向晦宴息者。若曰：吾内文明而外实柔顺，不宜遽蒙大难为也，则不免有怨天尤人之意矣。岂知内有文明则外必有辉光，乌容掩邪？唯至于明入地中，尽晦其明，无明可见，如箕子然。子为深体易象，合乎明夷之时耳。故文王断以为箕子之明夷，而自视缺然。若不知艰贞者至矣、美矣。非文王大圣人，其孰能感创至此哉。</p>
</li>
<li>
<p>附录</p>
</li>
</ul>
<p>王畿曰：日出崦嵫，没于虞渊，明夷之象。君子观明入地之象于莅众也，而用晦以为明。盖用明则察人情，反睽疑而不安。唯用晦而明始得莅众之道。此垂旒黈纩之义，察渊鱼所以不祥也。</p>
<p>离下巽上</p>
<p>家人：利女贞。</p>
<ul>
<li>
<p>《彖》曰：家人，女正位乎内，男正位乎外，男女正，天地之大义也。家人有严君焉，父母之谓也。父父、子子、兄兄、弟弟、夫夫、妇妇，而家道正；正家而天下定矣。</p>
</li>
<li>
<p>《象》曰：风自火出，家人；君子以言有物，而行有恒。</p>
</li>
</ul>
<p><strong>初九</strong>：闲有家，悔亡。</p>
<ul>
<li>《象》曰：闲有家，志未变也。</li>
</ul>
<p><strong>六二</strong>：无攸遂，在中馈，贞吉。</p>
<ul>
<li>《象》曰：六二之吉，顺以巽也。</li>
</ul>
<p>九三；家人嗃嗃，悔厉，吉；妇子嘻嘻，终吝。</p>
<ul>
<li>《象》曰：家人嗃嗃，未失也；妇子嘻嘻，失家节也。</li>
</ul>
<p><strong>六四</strong>：富家，大吉。</p>
<ul>
<li>《象》曰：富家大吉，顺在位也。</li>
</ul>
<p><strong>九五</strong>：王假有家，勿恤吉。</p>
<ul>
<li>《象》曰：王假有家，交相爱也。</li>
</ul>
<p><strong>上九</strong>：有孚威如，终吉。</p>
<ul>
<li>《象》曰：威如之吉，反身之谓也。</li>
</ul>
<p>风火家人</p>
<p>方时化曰：从二女，取有家之象，故曰家人。而又击之曰：利女贞13也。予读《关雎》之诗，感琴瑟锺鼓之乐而知圣人亲履其盛矣。夫子喜而赞曰：女正位乎内，则男必正位乎外。未有男不能正位乎外而能使女独正位乎内者也。文王归德于后妃，故独曰利女贞。夫子归德于文王，故复曰：男正位乎外，有旨哉。夫今日之夫妇，他日之父母也。今日之男女，他日之严君也。今日男女之位既正，即他日父父、子子、兄兄、弟弟、夫夫、妇妇一家之位无不出于正之明验也。故又曰：一正家而天下定矣。吁，天下之定，观乎家人。家人之正，始于男女。然则男女岂细故哉。家人岂细事哉。厘降二女于沩汭，固尧之所以协和万邦也。观厥刑于二女，固舜之所以揖让而天下治也。事非细而人非小明矣。凡厥有家，其可不思利女之贞以正位乎内，刑厥二女以正位乎其外也与？正位乎外，即为严君。严非嗃嗃嘻嘻之谓也。无其威而如有威者，厥孚之威出于不怒，故吉也。反身而正，各安其位，故威也。不尚严而家人咸以为有严君焉。此之谓能正位乎其外矣。呜呼，正位乎外焉，尽之矣。正位乎外则女位自正，主中馈而不敢遂事也。一唯顺以巽于五焉而已，能富其家即为大吉也。一唯顺以听夫在位之一人焉而已。夫顺为女贞，则女亦唯以顺为正焉耳，无他长也，而况更敢自用其所长邪？此固感假于一人之德威，而自然默顺帝则于无言者，非徒然也。五之无忧，不益宜与嘻。《说文》曰：太多之声，富家大吉14。杨敬仲、金汝白说得甚好。夫以富家为大吉，又以富为能顺。在位则富，亦有家之急务15，其谁以富为不道学邪？但要取之有道耳。故曰君子爱财，取之有道。</p>
<ul>
<li>附录</li>
</ul>
<p>薛仁贵曰：明乎内者，家自齐言。内离明而外巽齐也。</p>
<p>王辅嗣曰：凡教在初而法在始家，凟而后严之志，变而后治之则悔矣。处家人之初，为家人之始，故必闲有家，然后悔亡也。</p>
<p>杨敬仲曰：治家之道，当防闲其初，使邪僻之意无由而兴，而后悔可亡，不曰无悔曰悔亡者，以治家之难，难乎无悔。帝尧，大圣也。不能免丹朱之朋淫。周公，大圣也，不能免管蔡之兴辞。然则难乎言无悔矣。</p>
<p>魏玄成曰：《象传》顺以巽，谓二居正顺于五也。百凡从子从夫，无所遂志。</p>
<p>熊南沙曰：嗃嗃，刘向作熇与。《诗》熇熇同礼，嘻甚周颂。噫、嘻皆叹辞，嘻嘻甚于熇熇。盖不堪而叹，不以训笑说者，自汉来皆曰嗃嗃之反。宋王回疑重刚卦无嘻笑理，独得卦情矣。三颛尚其刚，使其妇子不能容而叹。岂有不吝者，亦异于上九之威如矣。</p>
<p>虞仲翔曰：得位应初，顺五乘三，比据三阳，故富家大吉。</p>
<p>敬仲又曰：六与四皆阴柔而又巽体，柔顺之至也。顺则和，和则富。谚云：十人十心，无财市鍼。十人一心，有财市金。信矣。</p>
<p>金汝白曰：二得中爻，故曰顺。应五巽体，故曰巽。谓能以顺道与五相入也。又曰：六四阴虚，与泰六四同。彼言不富而此言富，何也？盖富在四，所以富在五也。五中正居尊，四能顺之以保其有家，故曰顺在位。</p>
<p>杨廷秀曰：九五以乾德之刚明居巽位之中，正为天下国家之至尊而感格其家人。以文王为君，以太姒为妃，以王季为父，以太任为母，以武王为子，以邑姜为妇，其不交相爱乎。故诗人歌之曰：刑于寡妻，至于兄弟，以御于家邦，此交相爱也。仲尼颂之曰：无忧者，其唯文王。此勿恤，吉也。</p>
<p>王畿曰：巽为风，离为火，火炽则风生。火者，风之母也。君子观风自火出之象，则知风化之本自家而出。家之本又自身而出矣。身之所出，唯言与行。言行相顾，则其身修。身修则齐、治、平之道自此而出。此知风之自也。</p>
<p>兑下离上16</p>
<p>睽：小事吉。</p>
<ul>
<li>
<p>《彖》曰：睽，火动而上，泽动而下；二女同居，其志不同行。说而丽乎明，柔进而上行，得中而应乎刚，是以小事吉。天地睽，而其事同也；男女睽，而其志通也；万物睽，而其事类也。睽之时用大矣哉。</p>
</li>
<li>
<p>《象》曰：上火下泽，睽，君子以同而异。</p>
</li>
</ul>
<p><strong>初九</strong>：悔亡，丧马勿逐，自复；见恶人，无咎。</p>
<ul>
<li>《象》曰：见恶人，以辟咎也。</li>
</ul>
<p><strong>九二</strong>：遇主于巷，无咎。</p>
<ul>
<li>《象》曰：遇主于巷，未失道也。</li>
</ul>
<p><strong>六三</strong>：见舆曳，其牛掣，其人天且劓，无初有终。</p>
<ul>
<li>《象》曰：见舆曳，位不当也。无初有终，遇刚也。</li>
</ul>
<p><strong>九四</strong>：睽孤，遇元夫，交孚，厉无咎。</p>
<ul>
<li>《象》曰：交孚无咎，志行也。</li>
</ul>
<p><strong>六五</strong>：悔亡，厥宗噬肤，往何咎？</p>
<ul>
<li>《象》曰：厥宗噬肤，往有庆也。</li>
</ul>
<p><strong>上九</strong>：睽孤，见豕负涂，载鬼一车，先张之弧，后说之弧，匪寇婚媾，往遇雨则吉。</p>
<ul>
<li>《象》曰：遇雨之吉，群疑亡也。</li>
</ul>
<p>火泽睽</p>
<p>方时化曰：马相匹而后行。初无应，非丧固乎？终合，非勿逐自复乎？然四而睽，初也。四似于初为恶人。今初不与四，睽也。则初实於四为元夫，有何咎哉。下从乎上，故下则言其辟咎。上应乎下，故上则与其志行。熊南沙谓：四称睽孤者，在下犹可独立，在上不可无辅是也。二与五正相应，二是以有于巷之遇，而五亦亲噬其虑于厥宗焉。盖二以五为主，五以二为宗，往且有庆，更有何咎？离中虚，有巷象。上九、六三睽孤太甚，然而遇刚，终亦必合。夫方其初，睽而生疑也。三若见二曳其舆，四掣其牛上，又从天且劓其鼻矣。其实岂有是哉？上若见三所驾非牛，乃负涂之豕；所载非人，乃一车之鬼，于是乎先张之弧以为寇而欲射，之后竟知其为我婚媾说，弧而不之射焉。群疑丛生，此三、上所以成睽也。往则遇雨，群疑尽释。此三上所以终合也。</p>
<p>秃翁曰：睽，天地之自然也。睽而合，天地之必然也。《彖传》悉矣。但世人于此多不免自生睽耳。是故有本无应而睽也、而目已。初不见有睽者，初爻是已。是睽而罔见，其睽也，上之上也。有上下相应，本不睽也。是故此往则彼遇，遇而合，合而益，不睽二五是已。有孤阳无应，本睽也。自亦见以为睽，孤若九四是已。苟非遇初九之元夫，睽孤之厉安能免乎？夫以四夫而遇元夫，岂非两丈夫哉？交孚宜矣。且四一遇元夫而即与之交孚，非真与初同志不能也。故曰：交孚无咎，志行也。志既以之行，交孚固其所耳。若六三、若上九，正阴阳相合，始终不见有睽孤之异者，是本未始有睽也，乃上九则见以为睽孤，则见以为寇盗，见豕、见鬼，不一而足。兑泽之甘翻成泥涂，可笑也哉。六三则见以为舆曳，则见以为牛掣，则见上九又从天而下，且将往劓其鼻，尤可怪矣。不睽而直见以为睽，天下之睽大率多此类矣。故曰：无初有终。又曰：遇雨则吉。夫其初何曾不是兑泽之雨也。何曾失初而不与应也。见以为睽则谓无初，谓不吉；见以为不睽则谓有终，谓吉。见之为害，可胜言与？此卦唯六五柔得中而应。九二之刚，故五往应二，二承五往。若宋太祖雪夜幸普家，然普妻行酒炽炭烧肉，所谓遇主於巷而厥宗噬肤者非邪？彼初者泽动在下，以泽为说，甘心处污，无有睽心，是故马可丧也，亦可复也。丧则听其自丧，谁能逐之？复则听其自复，欲谁郤乎？其于世无心如此。不特此也。恶人，人所不愿见也。然独非人乎？何以自为睽异也。咎，人所必避也。我又非人乎？又何自以睽异为也。故初爻独称元夫，信哉。其为元夫也，九四又何幸而有此遇也。元夫而下，其九二之刚中乎？刚中故致巷遇，又其下则上九之遇刚乎？非上之刚，三亦安能以有终是？故君子贵刚。</p>
<ul>
<li>附录</li>
</ul>
<p>坡公解曰：人苟唯同之知，若是必睽。人苟知睽之足以有为，若是必同。秃翁曰：人苟唯同之知，若是必睽。人苟知眹之不得不睽，若是必同。故言：其同则二女同居，而志不同行，终当各17归其所也。安得而不睽？言其睽则天地睽，而其事同也。同以生物为事，男女睽而其志通也。通以相应为志，万物睽而其事类也。类以生养为事，又安得而不同？同而异，睽而合，天地而下，莫不皆然矣。故曰：睽之时用大矣哉。其曰小事吉者，阳大阴小，因二女不同行而取象曰睽。又因其睽而后乃各有合，而特系之曰：小事吉。非谓睽只可以吉小事也。</p>
<p>杨简曰：四与初皆阳，两阳无相应之象，故睽孤。然初九阳明，有元夫之象，其睽也未相知也。一日相知，其心则交孚矣。二五本正应，六五能用九二，则泽被天下，民咸赖其庆矣。君当求贤，而后贤从之，故六五当先往。</p>
<p>李泰发曰：情以疑而相睽，唯刚则足以去疑。而相合故四终于遇元夫，而上终于遇雨也。蔡介夫曰：道，正道。释巷字之义。</p>
<p>艮下坎上</p>
<p>蹇；利西南，不利东北；利见大人，贞吉。</p>
<ul>
<li>
<p>《彖》曰：蹇，难也，险在前也。见险而能止，知矣哉。蹇利西南，往得中也；不利东北，其道穷也。利见大人，往有功也。当位贞吉，以正邦也。蹇之时用大矣哉。</p>
</li>
<li>
<p>《象》曰：山上有水，蹇；君子以反身修德。</p>
</li>
</ul>
<p><strong>初六</strong>：往蹇，来誉。</p>
<ul>
<li>《象》曰：往蹇，来誉，宜待也。</li>
</ul>
<p><strong>六二</strong>：王臣蹇蹇，匪躬之故。</p>
<ul>
<li>《象》曰：王臣蹇蹇，终无尤也。</li>
</ul>
<p><strong>九三</strong>：往蹇来反。</p>
<ul>
<li>《象》曰：往蹇来反，内喜之也。</li>
</ul>
<p><strong>六四</strong>：往蹇来连。</p>
<ul>
<li>《象》曰：往蹇来连，当位实也。</li>
</ul>
<p><strong>九五</strong>：大蹇朋来。</p>
<ul>
<li>《象》曰：大蹇朋来，以中节也。</li>
</ul>
<p><strong>上六</strong>：往蹇来硕，吉；利见大人。</p>
<ul>
<li>《象》曰：往蹇来硕，志在内也。利见大人，以从贵也18。</li>
</ul>
<p>水山蹇</p>
<p>蹇，足难进之象，故曰蹇难也。所以难者，以坎险在前也。此卦外险内止，故因难进遂止称为蹇。又以见险能19止，称为知焉。然则止而不往者，艮止之力。而三为艮止之主，尤所望矣。故六爻皆言往，蹇以见其但可来，决不可往也。然卦复言利西南，复言利见大人，又若必有所往者何？盖见险而能止。虽可以称不往之知，然不知往见九五之大人，则又何以获往得中，往有功之吉利？是故往而有险，固不可往也。往而得中，往而有功，亦不可往邪？盖九五所居乃西南之地，得中所在，无险之处，当止之所也。又以九居五，当位中正，所以正万邦而能使万国咸宁者，是诚四方之所利见也。特其智不足以知之，反谓五身在险中，自己尚未能出险也，而恶能利人？岂知世人尽以为险，而九二众贤则独见以为无险之中地矣。是以称知焉。是故六爻皆言往蹇来吉，而特系吉辞于上之一爻，举一以该五，举外以见内，省文也。是故凡往皆蹇往则不可。凡来皆吉来，即得誉来，即无尤来。反即内喜来，连即得实来，硕即获吉可谓，但可来，决不可往矣。然孰知天下更有大蹇如九五者邪？蹇固不可往，而大蹇所在反更宜往者邪？蹇以不往而止称为智，而大蹇反以朋来而往就之，反为吉、为和者邪？则此往即是止，此止乃真可以称知矣。所以然者，以九五刚中能节也。节，止节也，节然不动。夫险之中而为蹇之大人，为诸爻之所利见，故曰中节。蹇之时用顾不大邪？初往即不前而来，来即得誉。誉者，誉其知止而能得也。六二身系王臣，岂宜不往？而亦不往者，匪爱身，故臣主同蹇。二固思之熟矣。故曰：终无尤。独九三为艮止之主而能来，反往归于五，以故内之两爻皆喜其得同心。盖九三阳刚当位为实、为硕，故四之连连三以朋来也。上之志，志三以朋来也。盖在五爻，皆以九五为大人，在上六则以九三为硕人。志在硕人，念念相应，则其利见九五亦易易矣。</p>
<ul>
<li>附录</li>
</ul>
<p>坡公解曰：当位而正，五也。五谓大人，是以立于险中而能正邦。夫险中者，人之所避也，而己独安焉。此必有以任天下之大难矣。</p>
<p>诸子相曰：不是险就是蹇，见险而止，乃为蹇也。</p>
<p>王辅嗣曰：处难之始，居止之初，独见前识，睹险而止，知矣哉。</p>
<p>熊南沙曰：往以坎言，来以艮言。沈存中云：蹇蹇者，五蹇，而二亦蹇也。硕即大，不言大，别于大蹇也。故曰志在内，明其下应三。《本义》谓来就五，则与见大人为复语矣。</p>
<p>王畿曰：前有险陷，后有峻阻，蹇之象也。君子观蹇之象而以反身修德。孟子曰：行有不得，反求诸己。反身取艮之背，修德取坎之心。</p>
<p>周宴曰：反身取坎，水难行象。修德取艮，山常止象。</p>
<p>坎下震上</p>
<p>解：利西南，无所往，其来复吉。有攸往，夙吉。</p>
<ul>
<li>
<p>《彖》曰：解，险以动，动而免乎险，解。解，利西南，往得众也。其来复吉，乃得中也。有攸往，夙吉，往有功也。天地解而雷雨作，雷雨作而百果卿木皆甲拆，解之时大矣哉。</p>
</li>
<li>
<p>《象》曰：雷雨作，解；君子以赦过宥罪。</p>
</li>
</ul>
<p><strong>初六</strong>：无咎。</p>
<ul>
<li>《象》曰：刚柔之际，义无咎也。</li>
</ul>
<p><strong>九二</strong>：田获三狐，得黄矢，贞吉。</p>
<ul>
<li>《象》曰：九二贞吉，得中道也。</li>
</ul>
<p><strong>六三</strong>：负且乘，致寇至，贞吝。</p>
<ul>
<li>《象》曰：负且乘，亦可丑也，自我致戎，又谁咎也。</li>
</ul>
<p><strong>九四</strong>：解而拇，朋至斯孚。</p>
<ul>
<li>《象》曰：解而拇，未当位也。</li>
</ul>
<p><strong>六五</strong>：君子维有解，吉；有孚于小人。</p>
<ul>
<li>《象》曰：君子有解，小人退也。</li>
</ul>
<p><strong>上六</strong>：公用射准于高塘之上，获之，无不利。</p>
<ul>
<li>《象》曰：公用射隼，以解悖也。</li>
</ul>
<p>雷水解</p>
<p>方时化曰：方其险之未解也，凡往皆蹇，凡来皆吉，但可以来不可以往。及其既解也，不但其来复吉，乃复得九二之中地而安之。虽往亦夙吉，亦自可以得解险之象20而有功矣。故曰：利西南，往得众也。有攸往，夙吉。往有功也。故蹇、解两言利西南焉。然蹇之西南指九五，无21险之中地也，解之西南指二、四、上，解险之众地也。故蹇之言往即是言来，故曰：大蹇，朋来解之；言往则专言往，故曰：无所往。言往即夙吉。自无所往而不吉，何以故？二获之上，射之四，己解而动。三人为众故也。卦唯六三居险之极，独无应与？正致险者。上六与三应而不应，非射而获，必与同难，安能出于居中不动之手也。观初六无咎，九四朋孚可见，故曰获之无不利。故九四一动而出于险，而初六应之，遂得无咎。四一动而解其拇，而初六应之，遂孚朋至信乎。一夫作难则比者，应之皆受其祸。其险既解，则比者之比，应者之应，罔不朋孚固势也，亦义也。故曰：刚柔之际，义无咎也。然则此卦称解者，九二居中不动之力也，而所用得人，实赖射隼之上公，所谓藏器于身，待时而动之人也。至四则为动之始矣。盖在险不容以轻动，一动即出险而免于险。是以四遂解其拇而动也。言其拇既动，不复止也。朋至斯孚，其类相信，亦皆动也。然则四亦是享其成而得其解者，实非此卦解险之人也。故曰：未当位也。六五柔中见解而动，遂自喜曰：君子维有解吉，言己解即吉，更不多事。则即此一念，非但可以孚信朋友，亦可以孚信小人。故曰：有孚于小人。言君子有解则小人信之，自然退服也。已解已退，更欲何为？否则中心未孚，虽解犹不解，天下之事22复起矣。宋事不可鉴邪？盖小人之心，其初亦愿与君子为惧以保其富贵，不愿与君子为仇以失其富贵。唯君子之怨小人也不解，故小人常患恐失之而反噬之，毒始深而不可解。然则小人之祸卒于不可解者，皆以君子之不解者先之。此千古治乱之大机，故圣人於此复致意焉。以六五柔中居尊也，能解结者也。不复作险陷之业也，汉文帝是也。</p>
<ul>
<li>附录</li>
</ul>
<p>李鼎祚曰：九四体震为足拇。</p>
<p>熊南沙曰：《九家》坎为狐，居二为中。黄者，中之色。刘用相曰：二以一阳横互其中，为得黄矢象。夫子曰：得中道，正训得黄矢也。上六居卦之上，高塘象。</p>
<p>易因下经卷之一竟</p>
<p>1.“咸”原作“感”，据《周易》通行本改。</p>
<p>2.“往吝”原作“任各”，据《周易》通行本改。</p>
<p>3.据汲古阁本，“凶”后脱有一“者”字，今补正。</p>
<p>4.“恒”原作“德”，据汲古阁本改。</p>
<p>5.据汲古阁本，“千”后脱一“载”字，今补正。</p>
<p>6.据《周易》通行本，此句“初九”当为“象曰”。此句前尚脱一句：“<strong>初九</strong>：壮于趾，征凶；有孚。”今补正。</p>
<p>7.此句“象”后脱“曰”字，据《周易》通行本补。</p>
<p>8.“晋其角”原作“晋用其角”，据《周易》通行本改。</p>
<p>9.汲古阁本“季”作“年”。</p>
<p>10.据《周易》通行本，“以”后脱一“蒙”字，今补正。</p>
<p>11.“事”汲古阁本作“时”。</p>
<p>12.“李生”，汲古阁本作“予”。</p>
<p>13.据文义，此“女”字当为“贞”字。</p>
<p>14.此句，汲古阁本为“夫以太多之声，富家大吉焉”。</p>
<p>15.此句，汲古阁本作“在位富，实有家之急务矣。”</p>
<p>16.卦符原作“䷉”，据《周易》通行本改。</p>
<p>17.“各”原缺，据汲古阁本补。</p>
<p>18.“以从贵也”原作“以从䝿”，据《周易》通行本改。</p>
<p>19.据汲古阁本，“能”作“而”。</p>
<p>20.原作“众”，汲古阁本作“象”，今此改正。</p>
<p>21.“无”，汲古阁本作“在”。</p>
<p>22.“事”，汲古阁本作“难”。</p>
<p>易因下经卷之二</p>
<p>兑下艮上</p>
<p>损：有孚，元吉，无咎，可贞，利有攸往。曷之用，二簋可用亨。</p>
<ul>
<li>
<p>《彖》曰：损，损下益上，其道上行。损而有孚，元吉，无咎，可贞，利有攸往。曷之用？二簋可用亨。二簋应有时，损刚益柔有时；损益盈虚，与时偕行。</p>
</li>
<li>
<p>《象》曰：山下有泽，损；君子以惩忿窒欲。</p>
</li>
</ul>
<p><strong>初九</strong>：已事遄往。无咎，酌损之。</p>
<ul>
<li>《象》曰：已事遄往，尚合志也。</li>
</ul>
<p><strong>九二</strong>：利贞，征凶，弗损益之。</p>
<ul>
<li>《象》曰：九二利贞，中以为志也。</li>
</ul>
<p><strong>六三</strong>：三人行，则损一人；一人行，则得其友。</p>
<ul>
<li>《象》曰：一人行，三则疑也。</li>
</ul>
<p><strong>六四</strong>：损其疾，使遄有喜，无咎。</p>
<ul>
<li>《象》曰：损其疾，亦可喜也。</li>
</ul>
<p><strong>六五</strong>：或益之，十朋之龟弗克违，元吉。</p>
<ul>
<li>《象》曰：六五元吉，自上祐也。</li>
</ul>
<p><strong>上九</strong>：弗损益之，无咎，贞吉，利有攸往，得臣无家。</p>
<ul>
<li>《象》曰：弗损益之，大得志也。</li>
</ul>
<p>山泽损</p>
<p>损、益，一时事也。今卦独先言损而后言益者，以见凡有所损皆为有益。苟非大有所益，则曷为而遽损乎？唯损而有孚、元吉、无咎、可贞、利有攸往。若是其大有益焉，故损耳。不然曷用损为？故曰：曷之用，其旨著矣。是故非益柔则损刚不成矣，非有益於用亨则损二簋不成矣。是故损刚者以益柔，故柔不益刚，不可以遽损也。损二簋者，以时可用亨。故苟不用亨，簋其可以遽损邪？然则时所当益，虽天地圣人亦不能不损焉，以成吾之益。唯至于益，然后专言益而不言损耳。是故益之- 《彖》不言损，爻不言损，《彖傅》、爻、《傅》皆不言损，而於损卦独言之，可知损必有益。而既益则又实未尝损矣。是故益独不言损也。唯损卦初言酌损，四言损疾，二爻、上爻皆言弗损益之，三则实损刚以益上九之柔，然三复得友，虽损亦弗损，而反有益。虽损之而反有孚、元吉、无咎、可贞、利有攸往，则虽曰损可也，曰弗损亦可也，曰损之而有益亦可也。是可以知损之道矣。故以损卦先焉。今观乾之三阳，一旦损以益坤，夫坤爻益上九则为艮，乾爻损三阳则为兑，六四居艮止之下，新与兑说为邻，其疾兑明甚。所喜者，六四已事，初九素有合志之孚，使初能遄往以尚吾之合志，则四疾自损矣。盖四本以失同心，故而生疾，故今复以见同心，故而疾损。是故初无咎，四亦无咎。然则初之所当酌者，唯有遄往而已，无所损也。若六五一旦益以上九之阳，如或益之以十朋之龟，弗克违而莫知其所自来，其为元吉。上祐又何待同志之二遄往以益之邪？二若遄往，便是征凶。故曰：九二利贞，中以为志也。言同志之孚自在其中。但利于贞自不待损，然则有损者，其六三乎？是故三阳损其一而后六三为一人之行，则六三似有损而疑於无友。然上卦获一阳，反为六三之正应，则六三虽疑有损，又实为安坐而得友者，是亦未尝损也。由此观之，初弗损也，二弗损也，三虽有损而实亦弗损也。上九一爻虽曰受益之大，然亦是以弗损益之。其曰无咎、贞吉、利有攸往、得臣无家，皆上九受益，大得志之事与。卦辞、《彖传》正同然。三复得友，则又何尝损邪？三者，一人行。故又曰得臣无家也，或曰子何以言。初九是六四已事之人，曰方泰交之始，坤之六四其翩翩然协比者，虽九三之邻而中心之不戒，以孚实其正应之，初九则初为六四已事之人甚明。今乾之九三忽损以益上，九而兑之，一阴来居之，六四既失其所，协比与其所翩翩矣。无妄之疾，非以是邪？所可喜者，初九不忘合志之尚，遄然而往以慰其心，四也。一旦复见其所已事之人，则其疾自损而使遄往者有喜，又其宜矣。故损之初九，实为六四已事之人，而益之初九实非向者，不敢厚事之下。</p>
<p>方时化曰：损下益上，其道上行。谓下卦一阳今已上行，则是道行於上，损而有孚者也。岂不元吉、无咎、可贞而利有攸往邪？是故《传》仍其辞，正以见损之有益耳。</p>
<ul>
<li>附录</li>
</ul>
<p>陆伯载曰：享尚备物，二簋之用，唯损时为然，不可以为常也。刚柔者，天下之大分。损刚益柔，亦有时而然耳。损益盈虚，与时偕行，天地之化，过则损不足，则益亏则盈，实则虚天地何心，唯与时而偕也。</p>
<p>诸子相曰：享礼陈馈八簋为盛，四簋为中，二簋为薄。</p>
<p>熊南沙曰：损之成卦在三，上二爻二簋兑二阳。</p>
<p>蔡清曰：两贝为朋。古者以贝为货，朋直二百一十六。</p>
<p>王畿曰：惩忿如摧山，窒欲如塞窦。</p>
<p>震下巽上</p>
<p>益：利有攸往，利涉大川。</p>
<ul>
<li>
<p>《彖》曰：益，损上益下，民说无疆，自上下下，其道大光。利有攸往，中正有庆。利涉大川，木道乃行。益动而巽，日进无疆。天施地生，其益无方。凡益之道，与时偕行。</p>
</li>
<li>
<p>《象》曰：风雷，益；君子以见善则迁，有过则改。</p>
</li>
</ul>
<p><strong>初九</strong>：利用为大作，元吉，无咎。</p>
<ul>
<li>《象》曰：元吉，无咎，下不厚事也。</li>
</ul>
<p><strong>六二</strong>：或益之，十朋之龟弗克违，永贞，吉。王用亨于帝，吉。</p>
<ul>
<li>《象》曰：或益之，自外来也。</li>
</ul>
<p><strong>六三</strong>：益之用凶事，无咎。有孚中行，告公用圭。</p>
<ul>
<li>《象》曰：益用凶事，固有之也。</li>
</ul>
<p><strong>六四</strong>：中行，告公从，利用为依迁国。</p>
<ul>
<li>《象》曰：告公从，以益志也。</li>
</ul>
<p><strong>九五</strong>：有孚惠心，勿问元吉。有孚惠我德。</p>
<ul>
<li>《象》曰：有孚惠心，勿问之矣。惠我德，大得志也。</li>
</ul>
<p><strong>上九</strong>：莫益之，或击之，立心勿恒，凶。</p>
<ul>
<li>《象》曰：莫益之，偏辞也。或击之，自外来也。</li>
</ul>
<p>风雷益</p>
<p>损九四之一阳以益下卦之初九，是益下也。凡益下皆人主之事。唯九五之惠心实能孚，是故有永贞之吉。则实受其宝而莫知益之所从来，有享帝之吉，则并受其福而与五同克享乎天心，是二之受益然也。然直二哉。三亦孚信五之能益下也。二居中，三亦与焉。得同称中行矣。二与享帝，三亦与焉，得以告公用圭矣。夫九五一益下而下皆信之，而实受其益。如此有孚，惠心不居，然可知乎？况此初九者，正利用大作之人而雷动风行之日也。阳德如是，震撼如是。今之下卦岂复昔者坤厚，从事不敢自成之下邪？其为元吉，无咎何疑？然下卦三阴忽得一阳来居二，初自有或益之十朋之龟之象。唯二以得阳为十朋，故三以失阳为凶事。盖三、四相比，六三之得九四旧矣。今虽益之以初九之吉，而不免失之以九四之凶。非益之用凶事乎？然三虽于外卦有损，而终是于内卦有益。震与同体。阳来居初，则阳九终是六三固有之物。故曰：益用凶事，固有之也。以言其未曾损不为凶也，乃六四亦得称中行者。盖五居中以益下，四亦以益下为志而与中为行，於是公从其告，而得来依初九所迁之国以居。故曰：利用为依，迁国也。然则六四虽曰阴柔，亦实以益志见从五之益下，真所谓有孚惠心者矣。夫初为益下之阳犹然元吉，况五独能损上以益之，则其元吉又何须问？然则实受其益者，其有孚惠我德宜哉。益下之志至此真大得1矣。彼上九者，无惠心之孚而欲望惠德之应，是以勿恒之心求有孚之感，其辞不亦偏乎？故曰：莫之与则伤之者至矣。不是惠德便是或2击。影响之报，昭然莫逃。君人者，其尚思惠心以益下为志哉。损上益下，民说无疆，指六二、六三两爻言也。以二言，或益之十朋之龟，三言益之用凶事。故自上下下，其道大光，则单指初九一爻元吉、无咎言矣。利有攸往两句又是兼指初九、六四两爻。盖初利用为大，作四利用为依。迁国是以九五益下之志，至此乃大得。故曰：中正有庆也。利涉大川两句则又是单指六四一爻为成巽之主。- 《象》所谓告公从以益志是也。故曰：木道乃行。至言益动而巽，天施地生，则通指一卦，明凡益之道，无不与时偕行者。</p>
<p>汪本钶曰：三与二并受上之益，而得告公用圭，故三亦称中行，言与二之中为行也。四与五并以益下为志，而得告公从迁，故四亦称中行，言与五之中为行也。然则下之实受其益者，初九大作之力，而孰知上之所赐，不唯其物，唯其人上之同能益下者。六四迁国之功，而孰知上之惠心不唯其人，唯其志。唯其志大，是以人大。唯其有大人，是以大得志。君子可以知益之所在矣。</p>
<ul>
<li>附录</li>
</ul>
<p>程正叔曰：告公而获从者，告之以益下之志也。志苟在于益下，上必信而从之。</p>
<p>乾下兑上</p>
<p>夬：扬于王庭，孚号，有厉，告自邑，不利即戎，利有攸往。</p>
<ul>
<li>
<p>《彖》曰：夬，决也，刚决柔也。健而说，决而和，扬于王庭，柔乘五刚也。孚号有厉，其危乃光也。告自邑，不利即戎，所尚乃穷也。利有攸往，刚长乃终也。</p>
</li>
<li>
<p>《象》曰：泽上于天，夬。君子以施禄及下，居德则忌。</p>
</li>
</ul>
<p><strong>初九</strong>：壮于前趾，往不胜为咎。</p>
<ul>
<li>《象》曰：不胜而往，咎也。</li>
</ul>
<p><strong>九二</strong>：惕号，莫夜有戎，勿恤。</p>
<ul>
<li>《象》曰：有戎勿恤，得中道也。</li>
</ul>
<p><strong>九三</strong>：壮于頄，有凶。君子夬夬，独行遇雨，若濡有愠，无咎。</p>
<ul>
<li>《象》曰：君子夬夬，终无咎也。</li>
</ul>
<p><strong>九四</strong>：臀无肤，其行次且。牵羊悔亡，闻言不信。</p>
<ul>
<li>《象》曰：其行次且，位不当也。闻言不信，聪不明也。</li>
</ul>
<p><strong>九五</strong>：苋陆夬夬，中行无咎。</p>
<ul>
<li>《象》曰：中行无咎，中未光也。</li>
</ul>
<p><strong>上六</strong>：无号，终有凶。</p>
<ul>
<li>《象》曰：无号之凶，终不可长也。</li>
</ul>
<p>泽天夬</p>
<p>五阳决断于下，一阴听顺于上曰夬。言阴柔不能决，赖五阳以决之，故系之曰夬也。然何以知其能决？以此卦健而能说。是故决而能和，说则有感通之志而其健得行，和则有兑泽之孚而其决得入。然此卦一阴在上，欲夬不能，而五阳在下，不决不可。为五阳者，良亦难矣。夫以一柔而乘五刚，则五阳并进而扬于王庭，至盛矣。孚号有厉指上六、九三相应言也。兑为口，上当兑口，有口而无号，上之柔弱可知也。使其有号则必先号，正应俾九三夬夬然独行以相遇。三岂患众阳之愠我3；而俾上六危厉以及身邪？何也？上能号三，则三必能应上。即其危，乃所以为光故耳，是君道也。故曰：孚号有厉4；其危乃光。惜乎有口无号，虽欲求厉，不可得也。无号则终有凶，宁直危厉已哉。终不可长。宁直有咎已哉。九三如此，五阳可知上之不足有为明矣。是故二处众阳之中，自谓不当事任而何恤乎暮夜之戎？夫暮夜之戎，黄昏之盗也。原有主者，故二安于居下之中。虽暮夜有戎，亦且勿恤兢兢然，唯恐上之号已危厉及身。是以圣人赞其得中道焉。曾似初壮前趾，不知往之不能胜而反受其咎者邪？彼九五正所谓扬于王庭之首一人也，中行无咎，以决上事，若诸葛、蒋费等然。诸葛亦难得。今观九五之中未光，亦大非诸葛之比矣。故上六直至刚长乃终，若汉献之遇曹丕是已。则知阴弱难扶，虽有伊尹、周公之能，夬5亦必有太甲、成王之能。孚号君子道其常6。吾固于夬夬焉有感也。其曰告自邑，不利即戎者，言斯时也，五阳得地，坤之邑土无几矣。只可告令自邑，谁与兴戎哉。所尚乃穷，虽有五阳且奈之何？然犹利有攸往者，以五阳皆君子，决不至遽为篡夺之谋。但一听其自终而已。故圣人于六爻复明夬决之道焉。初九壮前趾，则有往不胜之咎，是欲决之过也，不可也。九二勿恤是知时而不敢决也，得中者也。九三重刚壮，决之意达于面目，其象为壮，于頄然。夫壮于趾犹有咎也，壮于頄岂不凶哉。然是三也，履乾含兑，又正当壮决之时，故众阳以相应，为我愠我，独与之遇两而若濡，则其阴阳和泽，健说相随。虽决而又决无不可者，此乃君子之夬，而惜乎上六不知求与之夬也。故曰：君子夬夬。若四，非不欲夬也，奈其以阳居阴，有无肤次且之象，势不能进，随羊其后，庶几可免牵羊之悔。然本不中正，故不聪明。偶因次且不前而随羊在后，非是闻言而信而自能不蹈牵羊之悔也。独有九五切近上六，孤阴在上，能几何时？是谓以柔脆之苋生践踏之陆，不夬夬焉亦可也。此时而夬夬，我知五亦未能为光中之大矣、甚矣，九三之难也。九三相应，尚有与国共戚之心。九五承上，便有待其终凶之意。呜呼，人臣至是有不垂涎者鲜矣。吾以谓伊尹、周公、诸葛公三大圣人可敬也。</p>
<ul>
<li>附录</li>
</ul>
<p>熊南沙曰：坤为邑。五阴皆变，仅存上六，邑土小矣。范大性曰：兵戎用众也。坤变至五，几于无众，故不利即戎。丁氏易东曰：四阳为壮，五阳为夬，大壮之初曰壮趾，故因大壮初趾而加前以别之。翟玄云：乾首之前为頄。独行者，诸爻皆无应，三独应上，故曰独。上六为成兑之主。又上于天之泽，故遇雨。</p>
<p>李秃翁曰：圣人所以爱惜阳道者甚殷，故所以告戒阳刚者甚至。自一阳初动为复，则是日闭关，商旅不行，后不省方，保护将养，如或伤之。圣人之心可见矣。及至二阳有浸长之势，圣人便喜其来临四阴也，即曰：至于八月有凶。夫方长而虑，消非真遽消也。唯喜其长，故即虑其消。是又可以见圣人欲其长之心至矣。及至三阳为泰，泰交之盛，自古重之不待言者。至四阳则为大壮，然阳喜其壮，绝不喜其用壮。盖用壮者，小人之事。君子罔敢如此也。故曰：小人用壮，君子罔也。君子而用壮，直一羊耳。触藩羸角，何取于壮？四阳之壮既丁宁之如此，五阳之夬又可轻邪？凡此五卦，皆圣人之所以深爱阳也。有阳刚之德者，幸毋轻用其刚，而务以深体圣人之意乃可。</p>
<p>巽下乾上</p>
<p>姤：女壮，勿用取女。</p>
<ul>
<li>
<p>《彖》曰：姤，遇也，柔遇刚也。勿用取女，不可与长也。天地相遇，品物咸章也。刚遇中正，天下大行也。姤之时义大矣哉。</p>
</li>
<li>
<p>《象》曰：天下有风，姤；后以施命诰四方。</p>
</li>
</ul>
<p><strong>初六</strong>：系于金柅，贞吉：有攸往，见凶，羸豕孚蹢躅。</p>
<ul>
<li>《象》曰：系于金柅，柔道牵也。</li>
</ul>
<p><strong>九二</strong>：包有鱼，无咎，不利宾。</p>
<ul>
<li>《象》曰：包有鱼，义不及宾也。</li>
</ul>
<p><strong>九三</strong>：臀无肤，其行次且，厉，无大咎。</p>
<ul>
<li>《象》曰：其行次且，行未牵也。</li>
</ul>
<p><strong>九四</strong>：包无鱼，起凶。</p>
<ul>
<li>《象》曰：无鱼之凶，远民也。</li>
</ul>
<p><strong>九五</strong>：以杞包瓜，含章，有陨自天。</p>
<ul>
<li>《象》曰：九五含章，中正也。有陨自天，志不舍命也。</li>
</ul>
<p><strong>上九</strong>：姤其角，吝，无咎。</p>
<ul>
<li>《象》曰：姤其角，上穷吝也。</li>
</ul>
<p>天风姤</p>
<p>姤，遇也。此本纯阳之卦而一阴始生于下，遂谓之遇者，柔与刚遇也，地与天遇也，初六一阴与五阳遇也。夫一柔一刚遇则自然成匹，上天下地遇则自然咸7章。今以一阴而遇五阳，女又且壮，可如何也？圣人曰：巽，长女也。女已壮矣，勿用以取此女为矣。夫既勿用取女，则此女决不可与长矣。故曰：勿用取女，不可与长也。晋叔向之母曰：深山大泽，实生龙蛇。彼美吾惧其生龙蛇以祸女8。然则此女也，岂非实生龙蛇而能祸于而国，凶于而家者邪？其不可取明甚。幸有九二之刚，此女遇之，如遇金柅。然遇即系之而止，决不得更有所往矣。豕与鱼、与瓜皆阴物，皆指初。故在初爻则曰羸豕。羸即触藩羸角之羸，言其蹢躅以羸，欲有攸往不受牵9也。岂知有所往即见凶，而决不可使之有所往乎。此金柅之系所以为贞且吉与。故于二爻复言包鱼。盖鱼必得水而后活，包鱼宁有活理？然二必包之乃可无咎者以此。鱼不利于宾，故义不可以此鱼及宾也。是以宁包而困之，不欲以凶贻之。而其奈四之自欲起凶，何哉？夫无鱼是无凶也。乃四反以己为初之宾而自欲起凶，则虽二亦且如何？况四又居近君之位，持正应之说，无鱼起凶，远民争讼。二虽金柅，吾恐终不能系之矣。则所以使四之终不起凶者，非全赖九五之中正与？故于五爻则又言包瓜焉。夫瓜本易烂之物。瓜而包之，则尤易烂也。今九五中正，乃独含二之章美，信九二之中贞10；而能即以九二之杞包初六之瓜。瓜今既已有陨自天矣，故四遂得以请命于天而免于起凶，无惑也。天者乾也，五也。二又因之得全其刚义，三又因之得免于行牵，上又因之得穷焉而无所遇，遂保无咎。则知九五之志真不能11含同体之命盖如此矣。呜呼，中正之君，刚中之臣相遇而成章12，一至于此。然则天下宁复有不可行之事邪？故曰：刚遇中正，天下大行也。姤之时义实大矣哉。三居乾下臀象，巽为进退不果，居巽上无肤次且，象唯次且，故行未牵于初而得无大咎耳。不然，厉又安可免乎？吾因是而难之一阴始生为姤，而二阴浸长即为遯。遯非遯而遏之谓也。以天下不容无阴，故阳刚不可不遯。遯则虽终日与姤亦无事矣。盖刚阳之物多不堪忍，故于二因浸长之日即系以遯也。遯而未尝不遯，则虽遇而实遯。三阴为否。夫三阴在下尚且为否，而四阴在下反为观又何哉？盖至于二阳在上，四阴在下，上焉者不动声色而自能为天下之观，则又何有于二阴、三阴之间哉。故圣人在上阴阳相得，天下和平有以也。然则天下特患无大观之人耳。果有大观则一阳足矣，何待二阳？彼为遯之说者皆为无大观故也。五阴相剥而后成剥，反使自己无所覆荫，故圣人大为众阴之虑，曰：必须完其庐以自庇，载以舆而承君。盖硕果在是，谁能食之？圣人所以示人于阴阳之际者深矣，所以为阳谋者至矣。读者宜细思焉。</p>
<ul>
<li>附录</li>
</ul>
<p>熊南沙曰：蹢躅，依李茂钦作行亍住足，于步止也。行有二足，一步一住。巽为股，为进，退股而进，退则蹢躅。祀虞翻以为高大坚实者。于宝曰：初二体巽，为草木。</p>
<p>坤下兑上</p>
<p>萃：亨。王假有庙，利见大人，亨，利贞。用大牲吉，利有攸往。</p>
<ul>
<li>
<p>《彖》曰：萃，聚也；顺以说，刚中而应，故聚也。王假有庙，致孝享也。利见大人，亨，聚以正也。用大牲吉，利有攸往，顺天命也13。观其所聚，而天地万物之情可见矣。</p>
</li>
<li>
<p>《象》曰：泽上于地，萃；君子以除戎器，戒不虞。</p>
</li>
</ul>
<p><strong>初六</strong>：有孚不终，乃乱乃萃；若号，一握为笑；勿恤，往无咎。</p>
<ul>
<li>《象》曰：乃乱乃萃，其志乱也。</li>
</ul>
<p><strong>六二</strong>：引吉，无咎，孚乃利用禴。</p>
<ul>
<li>《象》曰：引吉无咎，中未变也。</li>
</ul>
<p><strong>六三</strong>：萃如，嗟如，无攸利，往无咎，小吝。</p>
<ul>
<li>《象》曰：往无咎，上巽也。</li>
</ul>
<p><strong>九四</strong>：大吉，无咎。</p>
<ul>
<li>《象》曰：大吉无咎，位不当也。</li>
</ul>
<p><strong>九五</strong>：萃有位，无咎。匪孚，元永贞，悔亡。</p>
<ul>
<li>《象》曰：萃有位，志未光也。</li>
</ul>
<p><strong>上六</strong>：斋咨涕洟，无咎。</p>
<ul>
<li>《象》曰：斋咨涕洟，未安上也。</li>
</ul>
<p>泽地萃</p>
<p>王假有庙，萃之亨也。利见大人以下申言萃之所以亨也。夫物常萃于所说。此卦坤顺在下，兑说在上，为顺以说。既说矣，得不萃乎？又万物皆以相应而后萃。此卦九五刚中，六二应之。既应矣，又得不萃乎？此卦之所以名萃也。既萃，则我为天下之王，自然可以假有庙而致孝享亨，何疑哉。然必上顺而下说，乃得其正，乃可为天下之王，乃可为天下之所利见，乃可为万物之所归往。今下顺而上说之非正也。盖上焉者，若先有说民之心则必有违道于誉之病，是以复有大人之贞焉。盖言其所以利见大人者，利见大人之贞而非以其能说也。所以利于往萃者，萃以大人之正而非以其有位也。夫唯大人上顺天命，下顺万物之情，而未尝有一毫说民之私，是以利有攸往，咸愿共聚而戴之，以为君王。则岂但宜假有庙以孝享其亲，虽用大牲而致享，帝之吉无不可者，萃之必亨。盖如此也。故曰：利见大人，亨聚以正也。观其所聚而天地万物之情可见矣。夫天地岂可以私说而亨，万物岂可以私说而萃？直以王者能顺天之命，与物之情。故中心自愿与之萃耳。中心之愿，正所谓有孚也。今五以兑说居上，则是有意说民者。是以初六虽有孚信之心，亦自不终也。何也？以乃萃者，其初志乃乱，则变其初志也。所可喜者，初六邻比六二。二既专心应五，无变于中。若号初前牵引以萃，是故既一握为笑而戒其勿恤矣。复引之前往而欲其同归于无咎，则二之孚五为何如者？孚五故无咎。引物故获吉。五利孝享，二利用禴，不亦宜与？六三之志，犹夫初也。既萃如而又嗟如，亦恐其无所利于我而然耳。岂知九五虽未是利见之大人，亦自是刚中之令主。今且为二所孚，为四所比矣。三之视上又何如邪？夫上六已齎咨，涕洟苦欲，萃五不敢自安于五之上矣。况六三与三？苟知上之巽，五则知我往亦无咎也。故曰往无咎。小吝言其以六居三，不中不正，未免小吝而不宜往。苟不吝而往，则无咎矣。然则当萃之时，但能往萃，则皆无咎也。故六爻通言无咎焉。若六二则中正而应，若九四则同德而萃。吉与大吉且皆归之，宁直无咎已邪？固知在九五则不免萃有位之鄙，元永贞之示志，未光之销。盖恐初六诸人或有不终之乱，嗟如之叹，匪孚之疑故耳。是皆圣人之所以为14五谋也。亦以见为君者之不可以不正，不可以不大也。元即大，贞即正，如是而永永不替。若比之九五，原筮元永贞而自然为五阴之所亲辅焉，则亦可以亡其悔而使匪孚者皆孚萃有位者，皆萃于有德矣。此卦与比相似，故圣人独为萃之九五虑，复言必有比九五、元永贞之德而后悔可亡。不然，终必乱萃，安能亡悔邪？若初、若三、若上，但能往萃即皆无咎。若二、若四，非但无咎，又且大吉。圣人所以为臣人谋者，又何其恕也。无他故也。贞主难遘也，光大之志难得也，通天地万物之情者未易以旦夕遇也。二与四知之，是故但可相引以萃，未敢遽责之备也。若必皆尧舜之君而后萃，此为士行其志，终无时矣。又安得而不恕乎？四与五皆阳，但九五有位，为众所萃。四不当九五之位，反往萃五，为不同耳。呜呼，四萃于五且获大吉矣，五之当萃，则又何待也？此卦之所以为萃也。</p>
<p>方时化曰：凡萃皆萃于一人。九五当之而亲比之先萃者，则其所同德之四阳。故九四一爻独称大吉，无咎，以四有聚天下之实，但不居其位耳。九五正当其位，故曰萃有位。然称位焉未光也。以为非位则未足以萃之也。汪本钶曰：水附于地为比，建万国，亲诸侯，所以亲比也。以亲故比，因比益亲，孰谓圣人比而不周。泽聚于地为萃。除戎器，戒不虞，所以安萃也。以安故萃，因萃思安，孰谓圣人安敢忘危。呜呼，至矣。有天下者，可以思比与萃之由矣。</p>
<ul>
<li>附录</li>
</ul>
<p>刘濬伯曰：斋咨兑口，象涕洟。兑，泽象。</p>
<p>王畿曰：水聚而不防则溃，众聚而不戢则乱。除者修治以去獘恶也。天生五材，民竝用之，去一不可。谁能去兵穷兵乱也？去兵亦乱也。君子之除戎器，用戒不虞而已。斯安不忘危之意。</p>
<p>巽下坤上</p>
<p>升：元亨，用见大人，勿恤，南征吉。</p>
<ul>
<li>
<p>《彖》曰：柔以时升，巽而顺，刚中而应，是以大亨。用见大人，勿恤，有庆也。南征吉，志行也。</p>
</li>
<li>
<p>《象》曰：地中生木，升；君子以顺德，积小以高大。</p>
</li>
</ul>
<p><strong>初六</strong>：允升，大吉。</p>
<ul>
<li>《象》曰：允升，大吉，上合志也。</li>
</ul>
<p><strong>九二</strong>：孚乃利用禴，无咎。</p>
<ul>
<li>《象》曰：九二之孚，有喜也。</li>
</ul>
<p><strong>九三</strong>：升虚邑。</p>
<ul>
<li>《象》曰：升虚邑，无所疑也。</li>
</ul>
<p><strong>六四</strong>：王用亨于岐山，吉无咎。</p>
<ul>
<li>《象》曰：王用亨于岐山，顺事也。</li>
</ul>
<p><strong>六五</strong>：贞吉，升阶。</p>
<ul>
<li>《象》曰：贞吉，升阶，大得志也。</li>
</ul>
<p><strong>上六</strong>：冥升，利于不息之贞。</p>
<ul>
<li>《象》曰：冥升在上，消不富也。</li>
</ul>
<p>地风升</p>
<p>方时化曰：木之升也，其始质甚柔脆而能出地参天。虽极刚者不能以其冥也。以其不知吾之为升也。若知有升必不能升，且虽升亦不久矣。故曰柔以时升。是又何元亨如之？卦象顺而巽，爻象刚中而应，此大亨之实也。夫六五者，卦之大人也。二以刚中之德而五应之，则二用是而得升高以见大人矣。既见大人，有何志之不得行，而又何恤于人之不被其庆乎？木盛于夏，南方之卦也。向南而行，用见大人，则志以行民，以庆大亨，不亦宜与？有庆即二之有喜，志行即五之大得志。一爻升15一爻以时而升，无不利者。故在他卦，极则必反升。独不然，正以此耳。初巽乎下，与四合志，所以允升大吉，与刚中而应，得与孝享。二所以孚，利用禴与。木出地上，无所疑碍。三所以升，虚邑与顺德在躬，以时举事，升中于天。四所以享，岐山而告即位，与六五大顺居中，正泰阶平之时也。故曰贞吉。升阶则即帝位而为天子矣。上六冥升，在上不见其升，直至不息，不见其贞。呜呼，至矣。夫其升也，干霄抉云，木岂知之？盖阴虚而不富，每常以不富为歉者也。今日之升，虽至参天而自不知，可谓消此不富之心矣。然则善升者，一能如木之柔，出地上升而以时为梁、为栋，人赖其庆而已。全不知出地参天，其志大行而人咸利见，顺而巽，不与物忤见而说，不与时争。虽欲不大吉，而且无咎，得乎？</p>
<ul>
<li>附录</li>
</ul>
<p>郑康成曰：坤地巽木，木生地中，日长而上。</p>
<p>项氏曰：萃，刚中在上，其众必聚升。刚中在下，其势必升。</p>
<p>进斋徐氏曰：晋下三柔与五同志，故六三言众允而释之以志上行升。下一柔与四合志，故初六言允升而释之以上合志。</p>
<p>王畿曰：地中生木，长而上升，升之象也。因其生理之自然而无容私焉之谓。顺木之生，自毫末以至于寻丈，人莫见其升之迹，以顺积而致之耳。此行远自迩，登高自卑之意。顺德坤地象。积小高大，巽木象。</p>
<p>坎下兑上</p>
<p>困：亨，贞，大人吉，无咎；有言不信。</p>
<ul>
<li>
<p>《彖》曰：困，刚揜也。险以说，困而不失其所亨，其唯君子乎？贞，大人吉，以刚中也。有言不信，尚口乃穷也。</p>
</li>
<li>
<p>《象》曰：泽无水，困；君子以致命遂志。</p>
</li>
</ul>
<p><strong>初六</strong>：臀困于株木，入于幽谷，三岁不觌。</p>
<ul>
<li>《象》曰：入于幽谷，幽不明也。</li>
</ul>
<p><strong>九二</strong>：困于酒食，朱绂方来，利用亨祀，征凶，无咎。</p>
<ul>
<li>《象》曰：困于酒食，中有庆也。</li>
</ul>
<p><strong>六三</strong>：困于石，据于蒺藜，入于其宫，不见其妻，凶。</p>
<ul>
<li>《象》曰：据于蒺藜，乘刚也。入于其宫，不见其妻，不祥也。</li>
</ul>
<p><strong>九四</strong>：来徐徐，困于金车，吝，有终。</p>
<ul>
<li>《象》曰：来徐徐，志在下也，虽不当位，有与也。</li>
</ul>
<p><strong>九五</strong>：鼻刖，困于赤绂，乃徐有说，利用祭祀。</p>
<ul>
<li>《象》曰：鼻刖，志未得也。乃徐有说，以中直也。利用祭祀，受福也。</li>
</ul>
<p><strong>上六</strong>：困于葛藟，于臲卼；曰动悔，有悔，征吉。</p>
<ul>
<li>《象》曰：困于葛藟，未当也。动悔，有悔，吉行也。</li>
</ul>
<p>泽水困</p>
<p>坎刚为兑柔所掩，则是以君子而掩蔽于谀说之小人，以阳刚而屈抑于邪佞之巧。夫困可知矣。然五居说体，徐亦有说而亮其中直，则是下险而上说。虽困而不失其所，亨也。何也？以其贞也。故曰：困，亨，贞大人吉，无咎。夫以九二之刚来居坎险之中，此大人也。贞固之性原不因困而失，是故亦不以困而不得。其亨而吉且无咎，又何疑哉？坎为酒，兑为食，人但见二困于囹圄之中，不知二之自视实困于酒食之内也。饮食宴乐一如平常，不知所诉，故五虽听谗说而欲劓之、刖之，以赤绂困之者屡矣。徐而思之，反说其中，直而不信彼言者之妄，故于二之爻系曰：朱绂方来，利用亨祀。五之爻系曰：利用祭祀，反受其福。大人之亨至此益可见矣。初六在下，臀象前有九二株木16，象处坎底，入幽谷象，隔三爻乃与四遇，三岁不觌象。夫初望四，三岁犹一日，而四顾徐徐然来者，困于九五之金车也，不得已也。其迹似吝耳。然而卒有终者，则以四之志在下，而初实为四有与之人也。故虽三岁不觌，而终必相觌，保不致凶17。金车，王者之车。朱绂、赤绂皆所以蔽车者。爻兑为金，故又曰金、曰朱、曰赤也。夫刚而坚莫如石，刚而刺莫如蒺藜。今六三乘刚，其象如困于坚石之下，据乎蒺藜之上，真困而莫得出矣。非但丧身，必且灭门，妻其可得见，宫其可得入邪？其为不祥之凶，九侯、鄂侯实当之矣。然则九二所以能亨於困者，虽自有贞，赖有天王圣明九五之徐而说之也。说则不信谗言，而尚口之人至是遂穷矣。反自视其身，若困于葛藟而不能以庇其根，若困于臲卼而不能以安其处，於是上当兑口，遂自言曰：向者之动，吾实悔之。使其果能有悔，则反凶为吉，转邪为贞，亦易易耳。九二，大人方与维新而又肯与之校邪？吁，此其所以为大人也，此其所以处困而未尝不亨、未尝不吉，而且无咎也。然则果有大人之贞，虽困何损？原非幸也。学者切宜详玩，困于酒食一句。</p>
<p>方时化曰：困何以能亨也？险以说。故困而不失其所，亨也。然非大人则不能。大人者，以刚居中，居中则不愿乎外。外虽有困，安得而困吾之中？以刚则无入，不得纵入于困。又安得而为我之困也？倘能困我，刚于何在？故圣人曰：困亦人所常有也。岂知大人处此默默听受，若元18所困。虽困而未尝不亨乎。苟戚戚然曰：何以使我至此极也。又或嚣嚣然曰：我岂畏是哉。是征凶也，非大人吉、无咎之道也。</p>
<ul>
<li>附录</li>
</ul>
<p>王昭素曰：三岁不觌者，自初至四历三爻也。</p>
<p>王畿曰：水下漏则泽上枯、困、乏之象。兑以阴在上，坎以阳在下，君子为小人所揜蔽，穷困之时也。致命犹委命于人，不复为我所有，遂志是遂其为善之志，不以祸患动心。</p>
<p>巽下坎上</p>
<p>井：改邑不改井，无丧无得，往来井井。汔至，亦未繘井，羸其瓶，凶。</p>
<ul>
<li>
<p>《彖》曰：巽乎水而上水，井；井养而不穷也。改色不改井，乃以刚中也。汔至亦未繘井，未有功也。羸其瓶，是以凶也。</p>
</li>
<li>
<p>《象》曰：木上有水，井；君子以劳民劝相。</p>
</li>
</ul>
<p><strong>初六</strong>：井泥不食，旧井无禽。</p>
<ul>
<li>《象》曰：井泥不食，下也。旧井无禽，时舍也。</li>
</ul>
<p><strong>九二</strong>：井谷射鲋，瓮敝漏。</p>
<ul>
<li>《象》曰：井谷射鲋，无与也。</li>
</ul>
<p><strong>九三</strong>：井渫不食，为我心恻，可用汲，王明，并受其福。</p>
<ul>
<li>《象》曰：井渫不食，行恻也。求王明，受福也。</li>
</ul>
<p><strong>六四</strong>：井甃，无咎。</p>
<ul>
<li>《象》曰：井甃无咎，修井也。</li>
</ul>
<p><strong>九五</strong>：井洌，寒泉食。</p>
<ul>
<li>《象》曰：寒泉之食，中正也。</li>
</ul>
<p><strong>上六</strong>：井收勿幕，有孚元吉。</p>
<ul>
<li>《象》曰：元吉在上，大成也。</li>
</ul>
<p>水风井</p>
<p>养道之自然而不可穷者，井也。是井有及物之功，要在人汲之耳。不汲，井无丧也。汲之，井无得也。来而汲，此井常在。往而不汲，此井亦常在。常在者，井。往来者，人。得丧者，汲于井。何与乎？是故井可汲而不能求人以汲，此升之德也。不见改邑者乎。邑可改而井宁可改邪？九五身在坎中，其刚而不可改，实似之乃今者，汲方至水，犹未及收，繘井之绠而即羸其瓶矣。可如何？则虽曰汲，实未汲也。凶且见矣，安得有功？初六在下，象井之底。夫新井方泥而不可食，旧井土邑坵墟，鸡犬亦尽，井虽不改，有谁汲乎？九二失应无与，有井谷象。夫井谷，射鲋是谓。漏井瓮复，敝漏是谓。漏瓮，其不可食亦犹夫初，此而不汲，犹可委也。乃九三则井已渫矣，泉已洁矣，而不食焉，真为我心恻也。何也？可用汲而自不肯汲，王之不明，实可恻耳。王若明则必汲而上，下竝受其福矣。故夫子曰：若使井洁不食，非但使我心恻，行道之人皆见之而恻也。是以为受福，故而求王明。不然，何以王明求为哉。六四，修井者也。犹未食也。九五则井冽而人食之矣。信寒泉之可食，免行路之心恻，非王明在上，何以致是？故至上六而井养，其不穷矣。朝于斯，夕于斯，勿盖、勿幕，收其瓮，及其瓶，随取随足，则以五之中正有孚，于下故致上之元吉，大成于上也。所谓王明并受其福者非邪？而又何待于五之求之也。吁，一井耳，不汲则为时舍、为瓮敝漏、为羸其瓶，使人人感叹哀伤，而莫知所以一汲而受福。若兹所谓不费之惠，无求之泽，王其思用，汲以为明哉。</p>
<ul>
<li>附录</li>
</ul>
<p>苏子瞻曰：汔，燥也。至井而未及水曰汔。至得水而未出井曰未繘井。井未尝有得，丧繘井之为功，羸瓶之为凶，在汲者耳。</p>
<p>刘濬伯曰：收者，收繘，收瓶，汲之终也。勿幕者，坎口不掩，公其利也。有孚者，坎中实为孚，静深而不穷也。</p>
<p>熊过曰：初六居下无应，象井泥。九二无应而下比，象谷鲋。九三巽入之功已毕，故渫我三自谓。</p>
<p>离下兑上</p>
<p>革：己日乃孚，元亨，利贞，悔亡。</p>
<ul>
<li>
<p>《彖》曰：革，水火相息，二女同居，其志不相得，曰革。己日乃孚，革而信之。文明以说，大亨以正，革而当，其悔乃亡。天地革而四时成；汤武革命，顺乎天而应乎人；革之时大矣哉。</p>
</li>
<li>
<p>《象》曰：泽中有火，革；君子以治历明时。</p>
</li>
</ul>
<p><strong>初九</strong>：巩用黄牛之革。</p>
<ul>
<li>《象》曰：巩用黄牛，不可以有为也。</li>
</ul>
<p><strong>六二</strong>：己日乃革之，征吉，无咎。</p>
<ul>
<li>《象》曰：己日革之，行有嘉也。</li>
</ul>
<p><strong>九三</strong>：征凶，贞厉，革言三就，有孚。</p>
<ul>
<li>《象》曰：革言三就，又何之矣。</li>
</ul>
<p><strong>九四</strong>：悔亡，有孚改命，吉。</p>
<ul>
<li>《象》曰：改命之吉，信志也。</li>
</ul>
<p><strong>九五</strong>：大人虎变，未占有孚。</p>
<ul>
<li>《象》曰：大人虎变，其文炳也。</li>
</ul>
<p><strong>上六</strong>：君子豹变，小人革面，征凶，居贞吉。</p>
<ul>
<li>《象》曰：君子豹变，其文蔚也。小人革面，顺以从君也。</li>
</ul>
<p>泽火革19</p>
<p>方时之革，不患之事不可轻也，而况变革之大事乎。如商君非不变革也，非不顷令秦疆。然行之期年而秦民之言不便者，以千数至于刑，其传黥，其师卒，致车裂而民不哀，则以民心未孚而遽欲变革，以惊其民。民且惊矣，谁其信之。故曰：己日乃孚，革而信之。言己日乃孚，已革乃信也，则未孚而遽欲变革，人其不惊乎。盖民可使由，不可使知。可与乐成，不可与虑始，虽圣人亦不能不顺之也。既顺而孚，是以可革。及其已革，自然乃孚。孚之者，孚圣人之非喜革也。孚其不得已而革之当也。思之审筹之熟，元亨而利贞焉。革而当，故其悔乃亡耳。人但见圣人之革而人孚之，而岂知其虑悔之心与？革实相终始乎。故六爻皆言革，皆言孚。初九一爻未孚而不敢革也。六二以下，已革而人乃孚也。初九居下，在初虽当革时，不敢言革，故为巩用黄牛之革焉。其革坚实，若黄牛之巩，固不可有为。若牛革之难动，则虽当革之时，人谁见吾之能革，而知吾之欲革也哉。六二处离之中，己日之象也。己日者，已可革之日也。己日乃革之，其征吉，无咎。行有嘉，固宜所谓如鸷鸟，疾如迅雷不及掩耳是也。二应五，故言有嘉。夫二已可革矣。至于三则又为革，言三就之日矣。有孚如此，不革又何之乎。虽曰过刚，不免有征凶、贞厉之戒，亦虑其或悔于后，欲其当之，又当故也，非不可以革也。若四则正当改革之际，人咸信志，安得不吉？夫四曰有孚，则五未占而有孚，尤可知也。非开创大定，制作一新，大人虎变，天下文明之时而何？盖以其顺天应人之举，行四时变革之事。其时则为己日，乃孚革而信之之时，其革则为文明以说，大亨以正之革。故至上六而革道遂大成矣。其君子礼乐以相先，有豹文之蔚，其小人回面而稽首，有从君之顺。苟复征焉，不亦凶乎。居贞自吉，无为而化成也。卦象离火居下，兑泽居上。夫火能胜水，则水为火所息；水能胜火，则火亦为水所息。是为水火相息，天道之所当革也。又兑以少女居上，离以中女居下，少长易位，既同居而志不相得，人事之所当革也。故唯圣人能上顺天道，下应人心，独能革之而当焉，故曰元亨、利贞、悔亡。由此而言己日，而乃孚。已革而人信，其又何疑也？</p>
<ul>
<li>附录</li>
</ul>
<p>郑康成曰：革，改也。水火相息而更用事，故谓之革。</p>
<p>王辅嗣曰：夫民可与习常，难与适变；可与乐成，难以虑始。故革之为道，即日不孚，己日乃孚也。</p>
<p>蔡子木曰：元亨利贞，乾道也。随者，随物革者改物。物不可以妄随，故必元、亨、利、贞，乃得无咎；亦不可以妄改，故必元、亨、利、贞，乃得悔亡。于令升曰：巩，固也。离为牝牛，在革之初未可以动，故曰巩，用20黄牛之革。</p>
<p>刘长民曰：五为革命之主，是威武宣而文德著也。三革，言三就命，令已申。四改命，信志物尽从化，至五则大亨，以正不假；占而有孚也。长季长曰：虎变威德，折冲万里，望风而信，以喻舜舞于羽而有苗自服，周公修文德越裳献雉，故曰未占有孚矣。</p>
<p>王德卿曰：虎文竦而著曰炳，豹文密而理曰21蔚。苏氏曰：易称风，从虎，虎有文而能神，豹有文而不能神。杨子云曰：狸变则豹，豹变则虎。</p>
<p>王畿曰：水火相息为革。革者，变也。四时之变，革之大者。帝王之治，天下莫先于授时。君子观变革之象以治历数，明四时之序，历日月五纬之躔次，时春夏秋冬之代迁，推日月考中星而后可以定四时，故治历所以明时也。因革象得治历之法。历须年年改革，不改革则天度渐差。此岁差法也。定历元特其统体耳。</p>
<p>巽下离上</p>
<p>鼎：元吉。享。</p>
<ul>
<li>
<p>《彖》22曰：鼎，象也。以木巽火，亨饪也。圣人亨以享23上帝，而大亨以养圣贤。巽而耳目聪明，柔进而上行，得中而应乎刚，是以元亨。</p>
</li>
<li>
<p>《象》曰：木上有火，鼎；君子以正位凝命。</p>
</li>
</ul>
<p><strong>初六</strong>：鼎颠趾，利出否，得妾以其子，无咎。</p>
<ul>
<li>《象》曰：鼎颠趾，未悖也。利出否，以从贵也。</li>
</ul>
<p><strong>九二</strong>：鼎有实，我仇有疾，不我能即，吉。</p>
<ul>
<li>《象》曰：鼎有实，慎所之也。我仇有疾，终无尤也。</li>
</ul>
<p><strong>九三</strong>：鼎耳革，其行塞，雉膏不食，方雨亏悔，终吉。</p>
<ul>
<li>《象》曰：鼎耳革，失其义也。</li>
</ul>
<p><strong>九四</strong>：鼎折足，覆公餗，其形渥，凶。</p>
<ul>
<li>《象》曰：覆公餗，信如何也。</li>
</ul>
<p><strong>六五</strong>：鼎黄耳金铉，利贞。</p>
<ul>
<li>《象》曰：鼎黄耳，中以为实也。</li>
</ul>
<p><strong>上九</strong>：鼎玉铉，大吉，无不利。</p>
<ul>
<li>《象》曰：玉铉在上，刚柔节也。</li>
</ul>
<p>火风鼎</p>
<p>方时化曰：鼎，卦象也。初六一爻象鼎足，二、三、四三爻皆阳，象鼎腹。五一阴象鼎耳。上又一阳象鼎24铉。夫以木入火，举鼎烹饪，家家如此，亦何足道？不知圣人一烹即以享上帝，其大烹乃以养圣贤。何者是圣？巽而耳目聪明也。六五柔进上行，得中而应九二之刚也。所谓大圣大贤者非邪？以此烹饪养圣贤者，此也。享上帝者，亦此也。元吉何如哉，亨通又何如哉。故独此卦兼言元、吉、亨也。圣人指上九玉铉。圣贤指六五、中以为实黄耳，贯而金铉举也。九二，鼎有实，是所以养圣贤之具也。三、四虽皆鼎实，然三耳革而不可举，四覆餗而遂折足，则真有鼎实而可用以养圣贤者独二矣。初六在下，当鼎之趾，乃颠趾以出否。夫颠趾，悖道也。而曰未悖者，利于出否以从贵耳。出否得妾象，言妾之所出者，否也。从贵以子象，言子之所纵则贵也，故无咎25。九二刚中，鼎腹有实，上视三、四，真我仇矣。而三耳革，四覆餗有疾，而不我能即，故我不得不以实自献于五也。夫同实相应，犹有恃赖。今独有二，安可不慎？不慎则上圣将何以享上帝而养圣贤也？三当改革之际，既与鼎耳革异而不得行，故使承离之雉膏不食，而方以上九云雨之亏欠而不相应为悔。然所失者鼎养之义，而所不失者，可养之具也。配玉铉在上，终必耳举，是以终吉。若四则鼎腹已满，遂折足而覆餗至于形，状渥秽而不堪矣。可如何中以为实者，离中虚也。而所赖以举鼎腹之实者，全在此离明之中。是谓中以为实，故曰鼎黄耳。金铉言其能举此实者，实以六五黄中以为耳，而又用黄金，以为铉也。黄中色金。黄象举耳必及铉，未有舍铉而耳举者。故五兼言黄耳、金铉也。此圣贤之贞也。故独曰利贞焉。若上九则鼎实已举，无所用铉而适当鼎铉之处。故直以玉铉名其德，言二与五刚柔应节，金铉举而鼎实食。上九之玉铉真无为而成化也。固宜其以大吉、无不利归之。大吉，元吉也。无不利、元吉，亨也。鼎元吉、亨，不以此与夫颐口也，何足齿及？而在圣人则养贤以及万民，鼎烹也。本无大事而在圣人，则养圣贤以享上帝。刘用相曰：颐若专言口，鼎若专言腹，则所烹所养又何观之哉。</p>
<p>马逢旸曰：圣人烹以享上帝，而大烹以养圣贤。若不能大烹以养圣贤，则虽欲以享上帝，上帝必不享矣。故享帝曰烹，养圣贤则曰大烹也。然则圣贤之在天地间岂细哉。今日死一人，尚未及用而死；明日死一人，又是终身不见用而死，伤哉，鼎也。吾不知所烹所养将以何为也。</p>
<ul>
<li>附录</li>
</ul>
<p>熊过曰：子夏传：中虚为耳。我仇即君子好仇。汉《五行志》及虞翻皆曰：鼎以耳行。耳革故行塞也。鼎量极于四，其上则耳矣。受实必有余量以为溢地，四则溢而覆矣。</p>
<p>邵国贤曰：五在鼎为耳。耳，纳铉以举者也。上在鼎为铉。铉，贯耳以举鼎者也。</p>
<p>杨简曰：革物者莫若鼎。汤武革命，天实命之。天命君子正位，则君子恶得不正位。唯天命不可恃，顺乎天则其命凝，不顺乎天则其命又将去之不可得而凝矣。是故君子不敢有一念之忘乎天。</p>
<p>震下震上</p>
<p>震：亨。震来虩虩，笑言哑哑。震惊百里，不丧匕鬯。</p>
<ul>
<li>
<p>《彖》曰：震，亨。震来虩虩，恐致福也。笑言哑哑，后有则也。震惊百里，惊远而惧迩也。出可以守宗庙社稷，以为祭主也。</p>
</li>
<li>
<p>《象》曰：洊雷，震；君子以恐惧修省。</p>
</li>
</ul>
<p><strong>初九</strong>：震来虩虩，后笑言哑哑，吉。</p>
<ul>
<li>《象》曰：震来虩虩，恐致福也。笑言哑哑，后有则也。</li>
</ul>
<p><strong>六二</strong>：震来厉，亿丧贝，跻于九陵，勿逐，七日得。</p>
<ul>
<li>《象》曰：震来厉，乘刚也。</li>
</ul>
<p><strong>六三</strong>：震苏苏，震行无眚。</p>
<ul>
<li>《象》曰：震苏苏，位不当也。</li>
</ul>
<p><strong>九四</strong>：震遂泥。</p>
<ul>
<li>《象》曰：震遂泥，未光也。</li>
</ul>
<p><strong>六五</strong>：震往来厉，亿元丧，有事。</p>
<ul>
<li>《象》曰：震往来厉，危行也。其事在中，大无丧也。</li>
</ul>
<p><strong>上六</strong>：震索索，视矍矍，征凶。震不于其躬，于其邻，无咎。婚媾有言。</p>
<ul>
<li>《象》曰：震索索，中未得也。虽凶，无咎，畏邻戒也。</li>
</ul>
<p>震为雷</p>
<p>震，长男主鬯者也。夫当震之来而虩虩然恐惧不宁如此者，盖恐吾之所以致福者，或未当于帝心耳。是以惊惕思咎，不敢宁居，从而自信自修，继以笑言哑哑然，曰：吾今而后，奉天时行，不敢毫发有违于帝则矣。夫雷一震而远者，惊迩者惧。若百里之侯，真能恐惧修省，则德威所至，百里震惊，亦如之其不丧匕鬯宜矣。然则是长男也，其可以为宗庙社稷主明甚，而何不亨之有？古者主出，则家嗣守社稷，奉宗庙为祭之主，故曰可以为祭主也。初为成震之主，故其辞与卦辞同，其- 《象》辞亦与《彖传》辞同。六二乘刚，正当震之来也。其危厉不安实甚，因而大丧失其平生之所宝惜。若跻其身于九陵之上，与虚空等矣。更不复驰逐于闻见之场，思虑之境。故至七日其震始定，遂乃自得之耳。若三则下震将终，上震方始，其象为震，苏苏然。苏，复生也。六三因是内生其心，回思审处，亦知内行之无眚，保不敢有差跌焉。九四处重震之日，心中唯有震惧云尔。夫震以退省为主。若遂死，泥于震惧之中而不知，退省以无恐，其又何日能光大乎？六五则震而又震，非但震之来也。夫二曰震来，厉以乘刚而危厉也。故曰震来厉，乘刚也。今五曰震往来厉，则往来皆危而行乎危厉之中矣，乃六五全然不闻而反无丧吾所有之事与。不震之时，若一何居？盖二因来厉而遂丧失其所宝，是丧其所本无也，故后乃自得之也。此一震之力也。五虽往来皆厉，而反大无丧其所有事者，则以吾之所固有，非震厉之所能得，亦非震厉之所能丧，此则震之所不能震也。呜呼，至矣。然苟非往来危厉之中而行当往来之震，则又何以验26吾学力之浅深，而信吾之不可动一至此邪？上六处震之上，与五为邻。五且震亦无得，震亦无丧，震而不震矣。乃上六于震远矣。震不于其躬矣，反索索焉，内索其心矍矍然，外视其行，无得于中而徒征逐于外，何邪？凶可知也。所幸切近六五而能信吾大无丧，有事之邻，因是而畏邻之戒，期与同功，亦庶几可以无咎而免凶与。纵六三婚媾有言，以谓我舍其索索，忘其震行，舍其矍矍，忘其无眚，更不与共事焉，不恤也。可知学周之道。下焉者不震不发，上焉者不震不止，故一震之余，无不各有所丧，各有所发，各有所得，各有所止者，原非他卦之可比也。呜呼，雷迅霆击，万方靡宁，将逆天者诛，不孝者戮，而况于修道之君，主鬯之子有不致福乎？君子观于震，可以惕然思矣。《大象》曰：洊，雷震，君子以恐惧修省，有以也。</p>
<ul>
<li>附录</li>
</ul>
<p>吴氏曰：乾阳，君也。坤地，国邑也。分乾之一阳以主坤，国邑百里之君侯也。俞氏曰：远谓卦之外体，迩谓卦之内体。内外皆震，有远迩惊惧之象。</p>
<p>郑康成曰：人君于祭，匕、牲、体荐、鬯而已。升牢于俎，君匕之臣载之，鬯、秬酒芬芳，修鬯者也。熊过曰：震为足。足乘初九，故称九陵。上苏言下震之声将尽，下苏言上震之声复生。震往来厉，初始震为往，四洊雷为来也。</p>
<p>吴幼清曰：苏苏，死而复生。</p>
<p>艮下艮上</p>
<p>艮其背，不获其身，行其庭，不见其人，无咎。</p>
<ul>
<li>
<p>《彖》曰：艮，止也。时止则止，时行则行，动静不失其时，其道光明。艮其止，止其所也。上下敌应，不相与也。是以不获其身。行其庭不见其人，无咎也。</p>
</li>
<li>
<p>《象》曰：兼山，艮；君子以思不出其位。</p>
</li>
</ul>
<p><strong>初六</strong>：艮其趾，无咎，利永贞。</p>
<ul>
<li>《象》曰：艮其趾，未失正也。</li>
</ul>
<p><strong>六二</strong>：艮其腓，不拯其随，其心不快。</p>
<ul>
<li>《象》曰：不拯其随，未退听也。</li>
</ul>
<p><strong>九三</strong>：艮其限，列其寅，厉薰心。</p>
<ul>
<li>《象》曰：艮其限，危薰心也。</li>
</ul>
<p><strong>六四</strong>：艮其身，无咎。</p>
<ul>
<li>《象》曰：艮其身，止诸躬也。</li>
</ul>
<p><strong>六五</strong>：艮其辅，言其序，悔亡。</p>
<ul>
<li>《象》曰：艮其辅，以中正也。</li>
</ul>
<p><strong>上九</strong>：敦艮，吉。</p>
<ul>
<li>《象》曰：敦艮之吉，以厚终也。</li>
</ul>
<p>艮为山</p>
<p>震艮二卦，圣人道问学之大事也。凡为学者，学问日博则闻见日广，闻见日广则道理日积，道理日积则宝惜日深，日积日深，月蔽日锢。虽有豪杰，不能自解脱矣。此正所谓利欲深坑，杀人陷阱。虽圣人与居亦末如之何者。曾不知学贵知止，止必有所，故艮以背为所而止。以不获身、不见人为背。无所止而自止者，此至善之止也，此於止知其所止之止也。有丝发未净，非背止之止矣，故自趾以上分为五爻，皆止也。而非其背，非真止矣。艮，趾者，步亦步之学也。艮，腓者，欲其止而恨其不能止之学也。此其可望者也。艮，限者，艮於动地而强欲其不动，告子强制其心之学也。终不可与有言者也。艮其身，筋躬者也。艮其辅，谨言者也。皆艮也，而非其所难以言艮矣。不艮不足以言学，故以敦艮终焉。然则言天下之真学问者，非止与。止则定，定则静，静则安，可以照鉴，可以扣击，可以平均，可以经世而出世。虽然苟非鼓之以雷霆，至于丧身失命，亿丧贝亿，无丧有事，未易以荡涤而遽止也。</p>
<p>方时化曰：初六当趾之处而遂能艮止，其无咎可知。盖吉、凶、悔、吝皆生于动趾而遂止，不动可咎。然所贵者，利永贞耳。夫又安能终不动也？故曰：无咎，利永贞。能永贞则虽动亦无咎矣。夫子曰：止亦人所难者，但能艮止，自未失正。或因止而遂能得其所止，未可知耳。世未有好动不止者而能止其所止也。此爻象之所以互相发也。六二当腓之处，腓不自动，象二之止腓不能不随足以动，象二之未得所止。夫腓，本不欲动者也。及其随足以动，而又无由以拯之，此六二所以时时不快于心而恨不能自降伏其心也与。故曰：未退听也。然则六二之志，亦可哀矣。</p>
<ul>
<li>附录</li>
</ul>
<p>杨简曰：善止者，行善行者止。知止而不行者，实不知止。知行而不知止者，实不知行。知行止之非，二而未能一，一皆当其时，犹未为光明。如四时之错行，如日月之代明，而后为光明，而后为得易之道。人精神尽在乎面，不在乎背；尽在乎前，不在乎后。故圣人教之曰艮其背，使其面之所向，耳、目、鼻、口、手、足之所为，一如其背，则应用交错，扰扰万绪，未始不寂然矣。视听言动，心思曲折如天地之变化矣。唯此为艮，唯此为止，其所苟艮其面，虽止犹动。知其动而强止之，终不止也。唯艮其背，则面如背，前如后，动如静，寂然无我，不获其身，虽行其庭与人交际，实不见其人矣。止得其所者，无所也，无止也，非有所而欲无之也，非本不止而强止之也。本无止，本无所。今曰止其所者，止于无所也。无所则无止。无止之止，真止矣。夫是之谓止其所耳，使有我则有所矣。</p>
<p>熊过曰：按古文背字为北，或譌为止。鼂氏谓依卦辞作背是也。</p>
<p>王畿曰：两雷、两风、两火、两水、两泽，皆有往来之义。唯两山竝峙，不相往来，故止也。心之官则思，不出位之思谓之正思。如水鉴之应物而常止也，如日月之贞明变化，云为万物毕照而未尝动也。思心之用，著于无思，即为沈空。著于有思，即为逐物。无思而无不通，千圣之绝学也。先儒谓不出位，如素富贵行乎富贵，素贫贱行乎贫贱之类，专以应迹言，未明思之本旨也。然不出位之思即不愿乎外之意。心与迹亦非判为两事。艮，止也。艮其背，止其所也。耳、目、口、鼻、四肢之发用，皆在面。唯背为不动，故以背取象。背虽不动，而五脏皆击于背；九窍百骸之滋润，背为之输，是以无用为用也。</p>
<p>易因下经卷之二竟</p>
<p>1.“得”，汲古阁本作“德”。</p>
<p>2.“或”，汲古阁本作“我”。</p>
<p>3.“愠我”，汲古阁本作“我愠”。</p>
<p>4.“孚号有厉”原缺，今据汲古阁本补正。</p>
<p>5.“夬”，汲古阁本作“决”。</p>
<p>6.“道其常”，汲古阁本作“遭其变”。</p>
<p>7.“咸”，汲古阁本作“成”。</p>
<p>8.“女”，汲古阁本作“汝”。</p>
<p>9.“牵”，汲古阁本作“系”。</p>
<p>10.此句，汲古阁本作“乃独含自己之章美，仕九二之刚中”。</p>
<p>11.“不能”，汲古阁本作“能不”。</p>
<p>12.汲古阁本此处脱一“章”字。</p>
<p>13.“利有攸往，顺天命也”原作“利有攸者，顺大命也”，今据《周易》通行本改正。</p>
<p>14.据汲古阁本“以”后脱一“为”字，今补正。</p>
<p>15.“一爻升”，后疑脱一“即”字。</p>
<p>16.原作“大”，汲古阁本作“木”，今据此改正。</p>
<p>17.“保不致凶”，汲古阁本作“故不系以凶也”。</p>
<p>18.“元”疑作“无”。</p>
<p>19.“泽火革”原作“泽水革”，据文义改。</p>
<p>20.“用”原作“固”，据文义及汲古阁本改。</p>
<p>21.“曰”原作“而”，据汲古阁本改。</p>
<p>22.“彖”原作“象”，据文义改。</p>
<p>23.“享”原作“亨”，据《周易》通行本及文义改。</p>
<p>24.据汲古阁本，“象”后脱一“鼎”字，今补正。</p>
<p>25.此句原作“出否得妾象，从贵以子象，故无咎。”今据汲古阁本补正。</p>
<p>26.“验”原作“马”，据汲古阁本改。</p>
<p>易因下经卷之三</p>
<p>艮下巽上</p>
<p>渐：女归吉，利贞。</p>
<ul>
<li>
<p>《彖》曰：渐之进也，女归吉也。进得位，往有功也。进以正，可以正邦也。其位，刚得中也。止而巽，动不穷也。</p>
</li>
<li>
<p>《象》曰：山下有木，渐；君子以居贤德善俗。</p>
</li>
</ul>
<p><strong>初六</strong>：鸿渐于干；小子厉，有言，无咎。</p>
<ul>
<li>《象》曰：小子之厉，义无咎也。</li>
</ul>
<p><strong>六二</strong>：鸿渐于磐，饮食衎衎，吉。</p>
<ul>
<li>《象》曰：饮食衎衎，不素饱也。</li>
</ul>
<p><strong>九三</strong>：鸿渐于陆，夫征不复，妇孕不育，凶；利御寇。</p>
<ul>
<li>《象》曰：夫征不复，离群丑也。妇孕不育，失其道也。利用御寇，顺相保也。</li>
</ul>
<p><strong>六四</strong>：鸿渐于木，或得其桷，无咎。</p>
<ul>
<li>《象》曰：或得其桷，顺以巽也。</li>
</ul>
<p><strong>九五</strong>：鸿渐于陵，妇三岁不孕，终莫之胜，吉。</p>
<ul>
<li>《象》曰：终莫之胜，吉，得所愿也。</li>
</ul>
<p><strong>上九</strong>：鸿渐于陆，其羽可用为仪，吉。</p>
<ul>
<li>《象》曰：其羽可用为仪，吉，不可乱也。</li>
</ul>
<p>风山渐</p>
<p>方时化曰：咸与渐皆男女之卦也。然咸、感也。感应乃学问1大事，故因取女而极言咸之道，不专以取女言也。渐则专言之矣。初女之将归者，二与五，女归之经也。三与四，女归之权也。上又女归之贞节也。夫女之将归，如鸿之离水，故称干焉。归犹未也，故称小子。女子始字，将远父母、兄弟，有唧唧不安之意，故又称厉，称有言。此盖女子之常态，于义有何咎乎？磐，水中石。渐于此而衎衎然，饮食自若独立无营者，是女之孟光也。此其志岂徒告饱已哉，故吉。五之渐于陵也，非不安也，不肯苟而安也。三岁不孕，非不育也，不肯苟配而育也。然而终莫之胜者，一择对不嫁，一简斥数妇，到晚始惬所愿，梁鸿是也。此之谓女归之常，经二、五当之矣。三本无应，谁与为偶？鸿渐于陆，不安之象也。离同体，二阴而独上。夫征之不复也，不得已而纳四，未敢公然举子，妇孕之不育也，其凶无疑。但独女无依，不为夫妇，无以相保。谁为御寇者？四亦心不自安，若渐在木，岂鸿所栖哉。所为顺以巽者，正以无应、无依，不得已耳。女子无依，危厉实甚。苟得其桷，亦自无咎。此之谓三、四相比而成夫妇，女归之权也。吁，鸿若失偶，至死不配。孤飞随后，戛然长鸣，其不可乱如此，非羽之可用为仪者乎？与三同为无应、不安，故同象陆焉。</p>
<ul>
<li>附录</li>
</ul>
<p>王辅嗣曰：进而之陆，与四相得，不能复反者也。夫征不复，乐于邪？配则妇，亦不能执贞矣。非夫而孕，故不育也。三本艮体而弃乎群丑，与四相得，遂乃不反，至使妇孕不育，凶之道也。异体合好，顺而相保，物莫能间，故利御寇。熊过曰：四巽体为木之余，故渐木而或得其桷。李鼎祚谓：四爻阴位，正象桷是也。俞氏曰：五与二应，乃夫妇之正配，故吉。三与四比，乃夫妇之邪匹，故凶。</p>
<p>兑下震上</p>
<p>归妹：征凶，无攸利。</p>
<ul>
<li>
<p>《彖》曰：归妹，天地之大义也。天地不交，而万物不兴。归妹，人之终始也。说以动，所归妹也。征凶，位不当也。无攸利，柔乘刚也。</p>
</li>
<li>
<p>《象》曰：泽上有雷，归妹；君子以永终知敝。</p>
</li>
</ul>
<p><strong>初九</strong>：归妹以娣，跛能履，征吉。</p>
<ul>
<li>《象》曰：归妹以娣，以恒也。跛能履，吉相承也。</li>
</ul>
<p><strong>九二</strong>：眇能视，利幽人之贞。</p>
<ul>
<li>《象》曰：利幽人之贞，未变常也。</li>
</ul>
<p><strong>六三</strong>：归妹以须，反归以娣。</p>
<ul>
<li>《象》曰：归妹以须，未当也。</li>
</ul>
<p><strong>九四</strong>：归妹愆期，迟归有时。</p>
<ul>
<li>《象》曰：愆期之志，有待而行也。</li>
</ul>
<p><strong>六五</strong>：帝乙归妹，其君之袂，不如其娣之袂良；月几望，吉。</p>
<ul>
<li>《象》曰：帝乙归妹，不如其娣之袂良也。其位在中，以贵行也。</li>
</ul>
<p><strong>上六</strong>：女承筐，无实；士刲羊，无血。无攸利。</p>
<ul>
<li>《象》曰：上六无实，承虚筐也。</li>
</ul>
<p>雷泽归妹</p>
<p>渐，女妇也。虽归犹未得即正位中宫而为后也。由妃而后，以渐而进，故曰渐。今归妹所归妹也，皆女也。而女归独吉，归妹反言征凶者，何以女归则为正，所谓女君是也。故曰利贞。贞即正也。以渐而居，近君之正位，则其往为有功，故曰：往有功。以渐而正位乎内则可以使一邦之女德皆正，故曰：可以正邦。且邦君之位又刚而得中，九五是也。君，夫人之位又止而且巽，动不可穷也。其利于正如此，此女归之所以吉与。今归妹上六诸爻，从少女而归于人，妾媵事也，安得同哉？又说以动，必人意说而后敢动。若自有，征其凶必矣，有何利乎？其言女承筐无实，士刲羊无血者，言女家于归而承筐，是其实也，而不为娣2妾，则是同为女承筐而无其实矣。士家娶妇而刲羊以荐血也，而娣妾不与则是虽见士刲羊而无其血矣。又上六以柔乘五之刚，故无攸利，位不当。女君之位而出其上，是谓征凶。故以此爻当之。余五爻，除九四居上无应，为女兄之待时而未归者，五则在中之位，尊贵之行，帝乙之妹，而长男嫁之是矣。二为正应，非五之良娣乎？不如其娣之袂良，五阴而二阳也。眇能视者，从君而不敢正视也。无敢当夕，幽独是守，故曰利幽人之贞。此与女在室何异？故曰未变常。初与二同体，从九二者，恒也。在家从姊，既归从娣，步步相承，不敢遽步，如跛之履，真能履矣。不吉何待与？六三虽居二上，年长于二而实女之贱者，故称须焉。唯须故亦反归以娣，而为二之媵矣。月几望者，位在中也。正与邦君内外相望者也。大非娣辈之所得同也。故五虽朴素是尚，袂不如娣而娣辈终不敢以正视、相视。正履相随者，化女君之德也。以是之故，不妒不忌，如天地交而万物兴，遂成天地之大义，而又何不终始之有邪？苟女君有盛德而娣辈不能卑体以相承，则征凶之咎决不能免，是以归妹直言其征凶，无攸利也。以见其但有凶而无吉，但可承而不可征也。盖如此屈意相承，如跛如眇，犹恐有凶，况敢征邪？戒之甚矣。夫归妹以娣，既天地之大义而不可免。既归则又征凶而终不利。此归妹卦辞所以独戒征也，无吉辞也。但得免凶即为幸事矣。今非古矣。归妹以娣礼不行矣。然妾媵固尚在也。噫，为妾媵者不可以不戒也。欲正位乎内者，又不可不以归妹之六五为法也。邦君大夫知而慎之、戒之、虑之、忧之、防之，庶得正家之宜，威如之吉。不然国破家亡，凶又何如也？余观妾媵之微，圣人犹谆谆示戒者，诚不忍以一物伤天地之和故也。然所关甚大，慎无以婢妾细故忽之。</p>
<ul>
<li>附录</li>
</ul>
<p>杨简曰：初九位在下，有娣象。娣则不可专行。跛能履者，难行象。如此而往，则得娣之道，故征吉。</p>
<p>熊过曰：归妹，震长兄出而用事，将嫁在内，兑之少女也。《天官书》云：须女，四星贱妾之称也。故子夏、孟宗皆作娣媵之妾。</p>
<p>离下震上</p>
<p>丰：亨，王假之，勿忧，宜日中。</p>
<ul>
<li>
<p>《彖》曰：丰，大也。明以动，故丰。王假之，尚大也。勿忧，宜日中，宜照天下也。日中则昃，月盈则食，天地盈虚，与时消息，而况于人乎？况于鬼神乎？</p>
</li>
<li>
<p>《象》曰：雷电皆至，丰；君子以折狱致刑。</p>
</li>
</ul>
<p><strong>初九</strong>：遇其配主，虽旬无咎，往有尚。</p>
<ul>
<li>《象》曰：虽旬无咎，过旬灾也。</li>
</ul>
<p><strong>六二</strong>：丰其蔀，日中见斗，往得疑疾，有孚发若，吉。</p>
<ul>
<li>《象》曰：有孚发若，信以发志也。</li>
</ul>
<p><strong>九三</strong>：丰其沛，日中见沬，折其右肱，无咎。</p>
<ul>
<li>《象》曰：丰其沛，不可大事也。折其右肱，终不可用也。</li>
</ul>
<p><strong>九四</strong>：丰其蔀，日中见斗，遇其夷主，吉。</p>
<ul>
<li>《象》曰：丰其蔀，位不当也。日中见斗，幽不明也。遇其夷主，吉，行也。</li>
</ul>
<p><strong>六五</strong>：来章，有庆誉，吉。</p>
<ul>
<li>《象》曰：六五之吉，有庆也。</li>
</ul>
<p><strong>上六</strong>：丰其屋，蔀其家，闚其户，闻其无人，三岁不觌，凶。</p>
<ul>
<li>《象》曰：丰其屋，天际翔也。闚其户，阒其无人，自藏也。</li>
</ul>
<p>雷火丰</p>
<p>方时化曰：丰，大也。太阳丽天，群动皆作，丰大可知矣。若向晦则群动息矣。何由以见其为大乎？是大也。谁大之？王大之也。王者向明出治，所尚者大，故曰王假之。假，大也。夫王者尚大，而此卦离明在下，雷动在上。夫离在下非但不是日中，且将晦矣。雷在上非但日中不见日，且有阴云晦雨矣。方忧其不明，而何丰大之有？不知日中则昃，而日昃则又必中，雷动则晦而已，过则又必明。今虽离明在下也，然日亦自会有中天之时。虽雷动在上也，然日亦自会有照天下之侯。何忧乎日之不中而天下之不照也？故曰：勿忧，宜日中，宜照天下也。日中则明，明则动，动则丰矣。此王者事也。非六五，其奚以当之？故曰来章。来章者，来六二日中之章也。有庆誉吉即丰亨也。六二本离之主，为日之中，因雷在上，故有丰蔀见斗之象焉。往虽疑不见日，然日何恙乎？辉光自在，有孚未尝不发若也。谁为丰蔀，九四是已。四居震体，雷初动也。故曰：丰其蔀位，不当也。日中见斗，幽不明，而且见伤，非明夷乎？虽曰明夷，然开云去翳便见日中，仍复与夷主相遇矣。虽幽不明，又何不吉之有？夫四之吉犹五之吉、二之吉也。既日中，则丰大之庆咸与共之，故曰：吉，行也。初九、六二，离明同体。初之遇二，非遇其配主乎？但因二为丰蔀所掩，故告之曰：借使旬日，遇雨必有日中之庆，往自有配，何其咎也？- 《象》又断之曰定，无过旬之理。若过旬便是灾，可不必忧之矣。九三处雷动之下，不但阴翳而雨且沛然矣。滂沛在途方见水沫，虽值日中，岂出门动作时邪？离体三爻，除二日中，初与三若左右肱，然三不可动，有折其右肱之象。无咎者，阴雨之过，非九三咎也。信乎。非明不动，非明以动则不丰。故丰以天下，王者所尚也。彼丰其屋者即不然。不思日中以照天下，使蔀屋之下无一夫之不获，而乃损上益下3；自丰其屋焉，意若曰：我高高在上，谁能奈我何。不知此又乌用谁哉。盖至于有家而无人，有户而闚不见人，冰消瓦解，影响无有，凶何如也？故- 《象》复嘲之曰：方其丰屋也，彼亦自谓翱翔天际，若与天游者而不知，正所以自蔀其家也。盖至于有屋而无家，有户而无人可藏，是谓自丰、自葬而又安用大屋为也。此无他，自照而不思，所以照天下也。夫自照者反不能照，反致幽暗而照天下者，则虽雷雨之动满盈，亦常如日之方中。故王者宜日中，宜照天下也。能照天下则丰以天下矣。夫丰以天下，则虽极其丰大，不为好大而喜功，有庆有誉，自然归之。孰与丰屋而自蔀者之为独夫而卒自藏也与哉。</p>
<ul>
<li>附录</li>
</ul>
<p>兹4曰：闚其户，阒其无人。阒从门，从臭。闚，小视也。臭，汰目，盖言始小视之，虽大张目亦不见人也5。</p>
<p>艮下离上</p>
<p>旅：小亨，旅贞吉。</p>
<ul>
<li>
<p>《彖》曰：旅，小亨，柔得中乎外，而顺乎刚，止而丽乎明，是以小亨，旅贞吉也。旅之时义大矣哉。</p>
</li>
<li>
<p>《象》曰：山下有火，旅；君子以明慎用刑，而不留狱。</p>
</li>
</ul>
<p><strong>初六</strong>：旅琐琐，斯其所取灾。</p>
<ul>
<li>《象》曰：旅琐琐，志穷灾也。</li>
</ul>
<p><strong>六二</strong>：旅即次，怀其资，得童仆贞。</p>
<ul>
<li>《象》曰：得童仆贞，终无尤也。</li>
</ul>
<p><strong>九三</strong>：旅焚其次，丧其童仆，贞厉。</p>
<ul>
<li>《象》曰：旅焚其次，亦以伤矣。以旅与下，其义丧也。</li>
</ul>
<p><strong>九四</strong>：旅于处，得其资斧，我心不快。</p>
<ul>
<li>《象》曰：旅于处，未得位也。得其资斧，心未快也。</li>
</ul>
<p><strong>六五</strong>：射雉，一矢亡；终以誉命。</p>
<ul>
<li>《象》曰：终以誉命，上逮也。</li>
</ul>
<p><strong>上九</strong>：鸟焚其巢，旅人先笑后号咷。丧牛于易，凶。</p>
<ul>
<li>《象》曰：以旅在上，其义焚也。丧牛于易，终莫之闻也6。</li>
</ul>
<p>火山旅</p>
<p>方时化曰：山上火举，旅人征也。野次食宿，旅人情也，故曰旅。旅何以亨而吉？以离柔在外得中，而顺乎在内艮止主人之刚，是以内卦之止能丽外卦之明，主人遂有功于旅，而旅自亨且吉也，则以旅之贞故也。内体三爻为商贾、士、庶人之旅，是旅之常。故其得丧亦仅仅旅次童仆之事。外体三爻君侯、卿、大夫之旅，则其旅大矣。或以旅兴，或以旅丧，故曰旅之时义大矣哉。初六以阴居下，有旅琐琐象，但知旅之宜。琐琐而不知，此其所以取灾者。宽一分则童仆受一分之赐矣。然阴柔则嫌其琐屑，阳刚则又嫌其亢厉。九三以刚居刚，亢厉者也。燥而近离，有焚次象，下又失初，有丧童仆象。盖初六同体在下，童仆象也。二以柔中近初得之三，以过刚远初丧之，是以- 《象》曰：旅焚，其次亦已伤矣。何至又有丧仆之事乎？盖当旅时以此与下，若不丧仆，无是理也。故曰其义丧也。琐琐固难，受亢厉亦何堪？唯亢厉则琐琐益甚矣。六二居中有即次象，柔正有怀资象，得初有得童仆贞象，此下人之旅之最得者也。九四上承五，有旅于处象。夫上焉者宜居其位，任其事。若今日处此，明日处彼而旅于所次之处，纵得资斧，亦为东西漂泊，羁旅无聊之人耳，何能快于心乎？又其甚则为上九离火在上，有焚象。离目有出，涕号咷象。离畜牝牛，上刚失之，有丧牛象。然下曰焚次，上曰焚巢者，以下之旅止于次，而上人之旅势必无归而失其巢也。夏太康、隋杨广非邪？其初实笑乐自得，至后虽号咷何及？举大物而尽丧之，曾罔闻知其又何凶如之哉？故曰：以旅在上，其义焚也。言居人上矣，而复旅于行。若不焚其巢，亦决无是理也。以旅在上而能有成，独五然耳。离雉也，五之旅射雉者也。其初本乾三阳象，若三矢中。忽变阴则是一矢亡矣。在旅则为始出失利、始举失事之象。然舍乾之刚健而得柔之文明，亦终以射雉之故获文誉、文命之上及，故曰上逮也。若夏少康、齐小白、晋重耳，又非邪？君子观于旅则知下之人不容以不出，而上之人又不容以轻出。不容不出者，非求功名则殖货利也。待童仆如其子，事主人如其兄，钱财不急，喜怒不轻，永无事矣。乃上之人如之何而旅于行邪？不旅为上不得已，而旅非誉命，上逮决不可。</p>
<ul>
<li>附录</li>
</ul>
<p>王畿曰：火之在山，明无不照，明而止慎之象也。火行而不处，不留之象也。旅皆逆境，莫甚于囚之在狱。狱者，不得已设，岂可留滞久淹也？明照如火，慎重如山。凡客于外之为旅。天子有天子之旅，天王出居于郑是也。诸侯有诸侯之旅，公任乾州是也。大夫有大夫之旅，陈文子之他邦是也。圣贤有圣贤之旅，孔子之辙环、孟子之历聘是也。刘用相曰：文王旅于忧患，独亲切而有余思，故曰旅琐琐，斯其所取灾。又曰：旅于处，得其资斧，我心不快，伤哉。旅乎，非文王其谁当之。夫子旅于东西南北，故曰：以旅与下，其义丧也；以旅与上，其义焚也。上与下无一可者矣。</p>
<p>巽下巽上</p>
<p>巽：小亨，利有攸往，利见大人。</p>
<ul>
<li>
<p>《彖》曰：重巽以申命，刚巽乎中正而志行。柔皆顺乎刚，是以小亨，利有攸往，利见大人。</p>
</li>
<li>
<p>《象》曰：随风巽；君子以申命行事。</p>
</li>
</ul>
<p><strong>初六</strong>：进退，利武人之贞。</p>
<ul>
<li>《象》曰：进退，志疑也。利武人之贞，志治也。</li>
</ul>
<p><strong>九二</strong>：巽在牀下，用史、巫纷若吉，无咎。</p>
<ul>
<li>《象》曰：纷若之吉，得中也。</li>
</ul>
<p><strong>九三</strong>：频巽，吝。</p>
<ul>
<li>《象》曰：频巽之吝，志穷也。</li>
</ul>
<p><strong>六四</strong>：悔亡，田获三品。</p>
<ul>
<li>《象》曰：田获三品，有功也。</li>
</ul>
<p><strong>九五</strong>：贞吉悔亡，无不利。无初有终，先庚三日，后庚三日，吉。</p>
<ul>
<li>《象》曰：九五之吉，位正中也。</li>
</ul>
<p><strong>上九</strong>：巽在牀下，丧其资斧，贞凶。</p>
<ul>
<li>《象》曰：巽在牀下，上穷也。丧其资斧，正乎凶也。</li>
</ul>
<p>巽为风</p>
<p>方时化曰：风为天之号令，命乃君之风行。大君有命，三令五申，欲巽以入之，故重巽以申之。卦之九二以刚而巽乎五之中正，故申命之志得行而柔皆顺乎刚。是以小亨，利有攸往，利见大人也。攸往之利，利见之利，非小者之亨而何？姤之巽曰：后以施命诰四方。涣之巽曰：涣汗其大号。可知至柔而能巽以入人者，莫如风至刚而物莫能挠。莫敢不顺者亦莫如风，唯九五足以当之，故以九五为大人焉。俞氏曰：甲者，十干之首，事之端也。既乱而复治，则又如其初，故于蛊之甲曰：终则有始。庚者十干之过，中事之当更者也。始焉不善，既更而后善。故于巽之庚曰：无初有终。先庚三日，后庚三日，再三申命，正谓慎有终耳。是以终吉也。是以五独贞吉、悔亡、无不利也。初六处巽之初，论常应本应四，论时顺当顺五，进退不果，是有疑也。不知四已决意巽五而亡进退之悔，遂为小者之亨，有功之臣矣。何其武哉。且四巽五而下三爻皆巽五，非田获三品与？四田而获三品，是武人也。初所以利武人之贞与。然则卦唯两柔皆顺乎刚，四其先倡之矣。巽木为牀二处下，巽牀下象也。用史巫纷若，非所谓刚巽乎中正而志行者邪？是以吉、无咎称焉。若九三则重巽之间，似欲巽五而志实在于上九之穷吝矣。上九居重巽之上，而亦巽在牀下者。穷上者必反乎下也。欲不丧资斧不可得也。夫四之获三品也，为得资初之利武人也，为得斧今以丧其资斧而不知所巽之人矣7。虽巽在牀下何益？故曰贞凶。言当巽时，巽固为贞而不知所巽，虽贞亦凶也。故又曰正乎凶也。盖言尔以为正乎。吾但见其凶而不见其正耳。作两句读。</p>
<ul>
<li>附录</li>
</ul>
<p>熊过曰：翟云三品，下三爻也。</p>
<p>杨廷秀曰：《说卦》巽为进退，故疑其究为躁卦，故武。</p>
<p>兑下兑上</p>
<p>兑：亨，利，贞。</p>
<ul>
<li>
<p>《彖》曰：兑，说也。刚中而柔外，说以利贞，是以顺乎天，而应乎人。说以先民，民忘其劳；说以犯难，民忘其死；说之大，民劝矣哉。</p>
</li>
<li>
<p>《象》曰：丽泽，兑；君子以朋友讲习。</p>
</li>
</ul>
<p><strong>初九</strong>：和兑，吉。</p>
<ul>
<li>《象》曰：和兑之吉，行未疑也。</li>
</ul>
<p><strong>九二</strong>：孚兑，吉，悔亡。</p>
<ul>
<li>《象》曰：孚兑之吉，信志也。</li>
</ul>
<p><strong>六三</strong>：来兑，凶。</p>
<ul>
<li>《象》曰：来兑之凶，位不当也。</li>
</ul>
<p><strong>九四</strong>：商兑，未宁，介疾有喜。</p>
<ul>
<li>《象》曰：九四之喜，有庆也。</li>
</ul>
<p><strong>九五</strong>：孚于剥，有厉。</p>
<ul>
<li>《象》曰：孚于剥，位正当也。</li>
</ul>
<p><strong>上六</strong>：引兑。</p>
<ul>
<li>《象》曰：上六引兑，未光也。</li>
</ul>
<p>兑为泽</p>
<p>方时化曰：丽泽兑。兑为说。两泽相丽，两兑相孚，师友之道也。卦极言其道至于感天人，致民劝。然所以得此者，非友其谁？贯乎五伦，动必商，正君臣，上下皆师友矣。此兑之卦，虽从一阴取象，然阴柔非正也，安得亨？故卦言利贞，《传》言刚中而柔外，说以利贞。盖唯刚中故贞。唯刚中而柔外，故说四阳之所以善也。非刚不贞，非贞则凶，二阴之所以失也。是故观于六爻而友之义著矣。初兑也而曰和，四亦兑也而日商，商则不和矣。不知论交之始，过失未形，纯是一团和气，是以系之曰和也。此非柳士师出世之时乎？义之重聚之乐尽在初九，出门一日之交矣。四则疾徒和之无益，必介然而后宁，不以和兑为说而以商兑为喜，又非夷齐叩马之义与。若徒和其光，同其尘，恶用友朋为哉？以是之故，两皆受益。不但柳下能不易介于三公，而首阳之子亦终置旧恶于不念，是初与四之相丽者然也。二与五亦两相丽者也。但九二刚中，直信其志而以孚为说。夫以孚为说，宁有妄说邪？悔生于说，二未尝有说，宁有可悔邪？以是丽五。五能受之以五，同为刚中，同有孚信，则虽二之直行己志，若将剥我，而五能孚于剥焉。夫剥之而受，若危厉而不堪。然而未正当也。盖不如是非所以友臣也。其高宗之霖雨，傅说之盐梅与。三与上亦两相丽者，而其人非矣。三欲以来之，则借兑以为说。上因而引之，则借兑以为光。此市道之交，柔媚之态。古今天下难比数者而犹称曰我师、我友，不亦伤乎。此卦朋友情状大略道尽，然其间有大人焉。夫大人者，但求正己，不求物正，而朋友咸在其遍覆之中。彼商兑者，不免有介疾，和兑者亦近于不恭，故唯九五之孚于剥不以为厉，庶几近之。</p>
<ul>
<li>附录</li>
</ul>
<p>胡翼之曰：不谓之说而谓兑者，圣贤感天下之心不可以言语口舌，故去其言而为兑也。熊过曰：四与三，上下异体，犹疆介也。</p>
<p>坎下巽上</p>
<p>涣：亨。王假有庙，利涉大川，利贞。</p>
<ul>
<li>
<p>《彖》曰：涣，亨。刚来而不穷，柔得位乎外而上同。王假有庙，王乃在中也。利涉大川，乘木有功也。</p>
</li>
<li>
<p>《象》曰：风行水上，涣；先王以亨于帝立庙。</p>
</li>
</ul>
<p><strong>初六</strong>：用拯马壮。吉。</p>
<ul>
<li>《象》曰：初六之吉，顺也。</li>
</ul>
<p><strong>九二</strong>：涣奔其机，悔亡。</p>
<ul>
<li>《象》曰：涣奔其机，得愿也。</li>
</ul>
<p><strong>六三</strong>：涣其躬，无悔。</p>
<ul>
<li>《象》曰：涣其躬，志在外也。</li>
</ul>
<p><strong>六四</strong>：涣其群，元吉。涣有丘，匪夷所思。</p>
<ul>
<li>《象》曰：涣其群，元吉；光大也。</li>
</ul>
<p><strong>九五</strong>：涣汗其大号，涣王居，无咎。</p>
<ul>
<li>《象》曰：王居无咎，正位也。</li>
</ul>
<p><strong>上九</strong>：涣其血，去逖出，无咎。</p>
<ul>
<li>《象》曰：涣其血，远害也。</li>
</ul>
<p>风水涣</p>
<p>内卦坤也，而乾之一阳来居其中，遂生水而成坎。水生而不穷，故曰刚来而不穷。外卦乾也，而坤之一阴得位乎外，遂成风而生巽，以上同于五，故曰柔得位乎外而上同。乾坤交错而风水生，风水相生而大号作。所以涣汗其大号者，非君其谁？而九五居中，其风不动，翕聚精神以假有庙，曷敢号也？而况大号与。则所以涣汗其大号者，四实为之。夫君者，出令者也。风声之所自树也，而使臣代之，安得无咎？然此一臣也，乃大禹声教讫于四海之臣也。有臣如禹而又可以恭己南面，无为而治，为舜咎邪？故曰：王假有庙。王乃在中也。夫曰王乃在中，则是若北辰之居其所矣。而号令四出，民皆顺之，则以涉大川而作舟楫者，有四故也。民犹水也，风行水上，顺水行舟，而何不利之有？是故六四虽涣而王实居之。王不待涣也。故曰：涣，王居无咎。夫臣涣而王居，则涣之者，虽臣而实王也，其又何咎也？然则六四为成涣之主，主涣者也，而唯五能亨之，上曷敢当之？故五曰无咎，以其专任责成，宜假庙致享也。上必去逖出乃无咎，以其无功受享，恐患害及身也。故曰：涣，其血去，逖出内。三爻皆受涣者，三居水上，正所谓吹面受和风，非涣其躬而何？唯六四以主涣之，元吉。大呼号以涣群类，无私涣也。是故水流而下，风涣之上，则逆而成丘。故曰：涣，有丘，水平不流。风涣之流则顺而成文，故曰涣其群。此无为而成，自然而然，皆非等夷所思者，其为元吉何如？光大何如？初与二之用壮，奔忙有以8也，而又何不亨不利9之有邪？坎之初六，其于马也，为薄蹄，原非壮马之比，故初柔居下。所以用拯者必得马壮乃吉，故曰：用拯马壮，吉。不然，是不欲顺受其涣也。九二一阳居中，如乘木然，机木也。初既用马壮，二欲得所愿，又安得不奔其机而乘10于木哉。不然，悔无及矣。上巽下坎，风上水下，风水相生，涣汗大号，此卦象尧之得舜，舜之得禹，他不足以当之。</p>
<p>方时化曰：坎于木为坚，多心，故以奔机取象。</p>
<p>兑下坎上</p>
<p>节：亨，苦节不可，贞。</p>
<ul>
<li>
<p>《彖》曰：节，亨，刚柔分，而刚得中。苦节不可，贞，其道穷也。说以行险，当位以节，中正以通。天地节而四时成，节以制度，不伤财，不害民。</p>
</li>
<li>
<p>《象》曰：泽上有水，节；君子以制数度，议德行。</p>
</li>
</ul>
<p><strong>初九</strong>：不出户庭，无咎。</p>
<ul>
<li>《象》曰：不出户庭，知通塞也。</li>
</ul>
<p><strong>九二</strong>：不出门庭，凶。</p>
<ul>
<li>《象》曰：不出门庭，凶；失时极也。</li>
</ul>
<p><strong>六三</strong>：不节若，则嗟若，无咎。</p>
<ul>
<li>《象》曰：不节之嗟，又谁咎也。</li>
</ul>
<p><strong>六四</strong>：安节，亨。</p>
<ul>
<li>《象》曰：安节之亨，承上道也。</li>
</ul>
<p><strong>六五</strong>：甘节，吉；往有尚。</p>
<ul>
<li>《象》曰：甘节之吉，居位中也。</li>
</ul>
<p><strong>上六</strong>：苦节，贞凶，悔亡。</p>
<ul>
<li>《象》曰：苦节贞凶，其道穷也。</li>
</ul>
<p>水泽节</p>
<p>坎水流行而兑泽受之。坎水流行，所以通也，故九五身在坎而尚通。兑泽受之，所以节也，故九二身处泽而主节。然兑上有口，有口而不塞，虽节犹不节矣。六三柔而不能节，是以有嗟若之凶。九二刚而不当位，又恐蒙出位之诮，故圣人于二两言其凶焉。言其正在于不出门庭，可出而不肯出也。正在于失时之极，可以相时而动，而不知动也。夫二、三合体，同泽相受，岂容安坐而不思以塞、以节乎？是故主节之道实在九二。以二、三刚柔分而二独刚而得中也，是以责之备也。若坎水之上，水方盛溢，非节处矣。此时而苦苦以节，真苦矣，不可以为贞矣。上六阴柔吝啬，苦不知止节之道，是以有贞凶之戒，道穷之忧焉。向非九五中正以通，甘节得宜，任其流行，往且有尚，则兑泽之甘翻为苦海，甘美之泽变成苦味，欲其不凶，不可得矣。是故亨节之道全在九五，以五上刚柔分而五独刚而得中也。是以独以甘节之吉归之也，故曰节亨。苦节不可贞，盖本以欲致亨通，故而后为之节。今乃以苦苦欲节，故遂致穷焉而不得通，非其义矣。然则上卦坎水尚通者也，通则自然有节。下卦兑泽主节者也，节则自然流通。故上卦之四承上道以自安，则曰安节之亨。亨也者，亨其中正以通之甘节也。下卦之初虽不出户庭之内亦可以安坐而无咎。无咎也者，以其知通塞之有人而已，自可免于有咎也。通有五塞，有二，二节之。五甘之初与四，但享其成，不亦宜乎。</p>
<ul>
<li>附录</li>
</ul>
<p>刘用相曰：节，虽正理苦，则虽正亦凶。盖既以节为正矣，又安能悔也？故曰：悔亡，尤之也，非与之也。呜呼，彼方以节省为盛事，俭苦为能贤，又肯以为苦而自悔邪？天下之能悔吾之苦节者，盖万万而无有一也。谓之悔亡亦宜。此卦刚柔分而刚得中，是分坤之一柔以居下卦之上而为兑泽，分乾之一刚以居上卦之中而为坎水也。</p>
<p>兑下巽上</p>
<p>中孚：豚鱼吉，利涉大川，利贞。</p>
<ul>
<li>
<p>《彖》曰：中孚，柔在内而刚得中。说而巽，孚，乃化邦也。豚鱼吉，信及豚鱼也。利涉大川，乘木舟虚也。中孚以利贞，乃应乎天也。</p>
</li>
<li>
<p>《象》白：泽上有风，中孚；君子以议狱缓死。</p>
</li>
</ul>
<p><strong>初九</strong>：虞吉，有他11不燕。</p>
<ul>
<li>《象》曰：初九虞吉，志未变也。</li>
</ul>
<p><strong>九二</strong>：鸣鹤在阴，其子和之；我有好爵，吾与尔靡之。</p>
<ul>
<li>《象》曰：其子和之，中心愿也。</li>
</ul>
<p><strong>六三</strong>：得敌，或鼓或罢，或泣或歌。</p>
<ul>
<li>《象》曰：或鼓或罢，位不当也。</li>
</ul>
<p><strong>六四</strong>：月几望，马匹亡，无咎。</p>
<ul>
<li>《象》曰：马匹亡，绝类上也。</li>
</ul>
<p><strong>九五</strong>：有孚挛如，无咎。</p>
<ul>
<li>《象》曰：有孚挛如，位正当也。</li>
</ul>
<p><strong>上九</strong>：翰音登于天，贞凶。</p>
<ul>
<li>《象》曰：翰音登于天，何可长也。</li>
</ul>
<p>风泽中孚</p>
<p>张载曰：中孚，上巽施之下，说承之其中，必有感化而出焉者。盖孚者，覆乳之象，有必生之理。又曰：子而孚化之，唯中孚故能化其子，亦唯中孚乃能应其母，故曰：中孚以利贞，乃应乎天也。能应天即是贞。盖专指中孚能应者言也。使其不应实而徒有虚名，则是上九之翰音耳。虽登天而天其能以孚化之哉。故其系二之辞曰：鸣鹤在阴，其子和之。我有好爵12；吾与尔靡之。上下相忘于尔，我好爵13不嫌其谑虐，三复斯繇，何异赓歌？宛然《三百篇》之致圣人之情，见夫辞矣。此虽可以见五之有孚挛如，要以二之实能应五故也。则以二之与五同为刚而得中也。中刚则实，实则孚化矣。内柔则虚，虚则难以孚化矣，而岂知其不然乎。岂知此卦中孚，柔在内而刚得中，说而巽而自能孚，乃化邦者乎。盖使其不能中孚以应五也，则虽上九之刚不免于好音而无实，何必柔使其能以中孚应五也，则虽六四之柔亦且几望而能图，宁独刚？故曰：中孚，豚鱼吉，利涉大川。此卦三、四在内皆阴虚不实者，豚鱼是也，舟虚是也。今观六四与三同类，相好为匹、为敌旧矣。乃三说体不正，悲喜失常，四遂恶其不当，绝其比类，亡其匹敌，直上承五，遂得无咎焉。则四之孚化于五为何如哉，而谓中孚不能以信豚鱼可与。又二阴在内，有中虚象，以其中虚，乘我巽有14，济虚舟而涉大川，其利于五又何如哉。而谓中孚不能以吉豚鱼，又岂可与？故语中孚之实，则其孚化于二也，谓鹤鸣子和。语中孚之极，则其孚化于四也，谓几望匹亡。盖必孚化邦而信豚鱼，乃可以验中孚之无所不孚也。而尚何有于刚柔虚实之分哉，而况于初九之刚哉。故初九在卦之初，独能欢燕以自虞，以为使其不得中孚之五而妄变志以从他，反不如自虞之为吉矣。其感二而有兴，焚香而有待者乎。而五至是其尽孚化之矣。豚鱼阴类。姤，包鱼。剥，六五贯鱼。姤、羸豕、大畜六五、豮豕，皆是也。鹤与天皆指五，其子独指二。巽为鸡，曰翰音。汪本钶曰：在阴即二阴。马逢旸曰：中孚，覆卵象。二阴，鸡足象。</p>
<ul>
<li>附录</li>
</ul>
<p>王畿曰：风感泽，受中孚之象。君子体天地好生之德而议狱缓死，中孚意也。狱之将成则议之，其将决则缓之，然后尽于人心。狱而曰议，求其入中之出死。而曰缓，求其死中之生。舜之恤刑，禹之泣罪，汤之祝纲，文之掩骼，使非出于本心之诚，其谁感之。至诚之道，可以蹈水火，烈金石，格天地，而况于人乎，况于鬼神乎。王听之三公，听之司寇，听之议狱也。旬而识听，二旬而识听，三月而上之缓死也。议狱，兑象。缓死，巽象。</p>
<p>艮下震上</p>
<p>小过：亨，利贞，可小事，不可大事。飞鸟遗之音，不宜上，宜下，大吉。</p>
<ul>
<li>
<p>《彖》曰：小过，小者过而亨也。过以利贞，与时行也。柔得中，是以小事吉也。刚失位而不中，是以不可大事也。有飞鸟之象焉，飞鸟遗之音，不宜上宜下，大吉；上逆而下顺也。</p>
</li>
<li>
<p>《象》曰：山上有雷，小过；君子以行过乎恭，丧过乎哀，用过乎俭。</p>
</li>
</ul>
<p><strong>初六</strong>：飞鸟以凶。</p>
<ul>
<li>《象》曰：飞鸟以凶，不可如何也。</li>
</ul>
<p>六二15：过其祖，遇其妣；不及其君，遇其臣，无咎。</p>
<ul>
<li>《象》曰：不及其君，臣不可过也。</li>
</ul>
<p><strong>九三</strong>：弗过防之，从或戕之，凶。</p>
<ul>
<li>《象》曰：从或戕之，凶如何也。</li>
</ul>
<p><strong>九四</strong>：无咎，弗过遇之。往厉必戒，勿用永贞。</p>
<ul>
<li>《象》曰：弗过遇之，位不当也。往厉必戒，终不可长也。</li>
</ul>
<p><strong>六五</strong>：密云不雨，自我西郊，公弋取彼在穴。</p>
<ul>
<li>《象》曰：密云不雨，已上也。</li>
</ul>
<p><strong>上六</strong>：弗遇过之，飞鸟离之，凶，是谓灾眚。</p>
<ul>
<li>《象》曰：弗遇过之，已亢也。</li>
</ul>
<p>雷山小过</p>
<p>四阴得位，二阳失位，是为小过。小者既得时，得位而过矣。有不亨乎。夫过而亨可也，不贞可也。过以利贞，与时偕行，时已可行。柔又得中，是以小事吉而曰可小事耳。然居位得中，为君、为相，其事实大而非小也，非阳刚君子决不能办也。今刚失位而不中矣。夫居上而不中，失位而无权，虽阳刚，其奈之何？是以不可大事也，故为小者。若小事得为则顺时以有为，若大事不能为则礼遇君子而望其助。我以有为，信能安分知时如此，则小者位虽过而实亨矣。故曰小者过而亨也，以其贞也。然而阴柔小人不能安分知时也，不肯与阳遇也。今二阴居中得位，身当君相之任16。而所协比以礼遇者，乃其两飞鸟之初、上，则虽有一、二，孤阳自然退避不暇矣。故圣人因此卦有飞鸟之象，遂即象以戒之曰飞鸟有遗音，云遗音如何，言不宜上宜下，大吉云耳。夫鸟上飞则逆下，飞则顺其大致也。今自谓宜下而不宜上焉，虽曰自讽，实为二阳讽也。安有阳刚君子必待阴柔小人讽之令去，然后俛首以去哉。吾恐飞鸟离之，虽欲去而不得矣。初六居下，好进轻举，诚一飞鸟，故圣人系之曰：此飞鸟也。虽曰最初在下，然以凶成兆矣，况又兼连四阴乎？扳援上六乎？其为凶物，信不可如何也。为二阳者，又可不早避与。而九四应之，反得无咎者，以四自知其力之弗能过而卒善遇之也。然有来则必有往，有往则必有厉，可不戒与？夫天下岂容有常厉常戒之事哉。故曰：往厉必戒，终不可长也。由此言之，何如勿用之为愈也。勿用则自无厉，无厉则常永贞固。若九三者，知其弗能过而力为之防，则上六以17我为有心矣。况又从而不自量力，或欲以戕之，如陈蕃、窦武然，吾不知凶又如何也。盖小过之时，初上相比，据权得地，阳刚君子唯有勿用一着棋子可商量耳，无别有良策也。所谓宜下而不宜上者也，六五阴云已上，不与阳遇，独阴不成其象，为密云不雨，故曰：密云不雨，已上也。言六五之云气已上矣，决不能降雨、作雨以润泽斯民也。则虽已居民上，其实与在下者等，为臣、为妣者等，恶能有为哉。哀公曰：告夫三子者，岂非不能为祖而反礼遇其妣，不能为君而反礼遇其臣之类与。而六二阴柔，谨保无咎，亦实不能过其祖，而反不及其君矣。乃自以谓过其祖与，其君不亦谬乎？然爻不言过，其君而曰及18及其君者，圣人一言，为万世之君重也。故曰：不及其君，臣不可过也。是故夫子于象特发明此义以戒万世也。然则六二，譬则在穴，不能奋飞之小虫乃公，则又但知弋取其在穴之小者，而不能乘龙御天以快睹其为人之大者，则又安能相与以有为邪，何也？阴不遇阳，何以能成两也。阴复求于阴，何以能得傅岩之霖也？上六小过已极，与三又隔，非但弗肯遇，而且远过之矣。三若不去，则上之飞鸟将离之矣。其为凶物，又不但如初已也。亢而为灾，亢而为眚，吾恐孤阳终难脱矣。噫，初上凶物，二五木偶，虽有夫子其如定哀何哉？不仕为上策，委吏乘田为中策，鲁司寇为下策。三月告老，救得一半。</p>
<ul>
<li>附录</li>
</ul>
<p>苏子瞻曰：小过有鸟之象。四阴据用事之地，共翼也。二阳囚于内，其腹背也。翼欲往腹背，不能止翼。欲止腹背，不能作也。故飞鸟之制在翼。</p>
<p>晁以道曰：时有举趾高之莫敖，故正考父矫之以循墙。时有短丧之宰予，故高柴矫之以泣血。时有三归反玷之管仲，故晏子矫之以獘裘。虽非中行，亦足以矫时厉俗。</p>
<p>离下坎上。</p>
<p>既济：亨小，利贞，初吉终乱。</p>
<ul>
<li>
<p>《彖》曰：既济，亨，小者亨也。利贞，刚柔正而位当也。初吉，柔得中也。终止则乱，其道穷也。</p>
</li>
<li>
<p>《象》曰：水在火上，既济；君子以思患而豫防之。</p>
</li>
</ul>
<p><strong>初九</strong>：曳其轮，濡其尾，无咎。</p>
<ul>
<li>《象》曰：曳其轮，义无咎也。</li>
</ul>
<p><strong>六二</strong>：妇丧其茀，勿逐，七日得。</p>
<ul>
<li>《象》曰：七日得，以中道也。</li>
</ul>
<p><strong>九三</strong>：高宗伐鬼方，三年克之，小人勿用。</p>
<ul>
<li>《象》曰：三年克之，惫也。</li>
</ul>
<p><strong>六四</strong>：繻有衣袽，终日戒。</p>
<ul>
<li>《象》曰：终日戒，有所疑也。</li>
</ul>
<p><strong>九五</strong>：东邻杀牛，不如西邻之禴祭，实受其福。</p>
<ul>
<li>《象》曰：东邻杀牛，不如西邻之时也；实受其福，吉大来也。</li>
</ul>
<p><strong>上六</strong>：濡其首，厉。</p>
<ul>
<li>《象》曰：濡其首，厉，何可久也。</li>
</ul>
<p>水火既济</p>
<p>卦中每言小亨，未有言亨小者。今既济而曰亨小，盖言亨于既济之后，必小而非大，大则终乱，反不如小之初吉耳。何也？小者离，离则虚。大者坎，坎则止也。今观初处离明之下，当既济之始。虽既济而常，若未济常，若坎险在前，濡其马尾，旋曳其轮，而不敢遽济焉其心。如此而能有咎，有是理邪？故曰义无咎也。此处既济之第一义也。二则文明在中，无所遮蔽，非但此身既济，而此心亦随以济，身心俱济，可谓既济也矣。纯阴妇象，前无所蔽丧，茀象於是。七日来复，而中道遂在。既无蔽于前，而得其所以丧茀之故，故不复驰逐於得意之场、纷华之景，而既济自可常保矣。故曰初吉，柔得中也。既济亨小，不以是邪？而宁似九三之好大而喜功者邪？今观高宗之贤，犹不免悮用小人兴兵攻伐，况其他与？夫以大国之盛强伐鬼方之19小丑，犹必三年，然后克之。虽曰克之，然其困惫亦以甚矣。况非高宗之贤而又安能免于奢侈心生也。奢侈心生，逸豫心起，既济不可常保而终乱必矣。故九五於时祀之，外复用大牲以要福于神明，岂知以时用禴而薄祭者之为实受其福也。盖此身既济，故止心易生。上六当坎止之上，乃沈湎而濡其首，正所谓终乱之人也，其又何可久也？或曰：审如此，则终日戒可矣，而何以亦在终乱之列乎？曰：君子之所为终日戒者，恐生民有一不蒙其衣被之泽也。今所戒只于衣袽，则亦衣袽之贫乞云尔。夫以一衣袽而终日戒，终日疑，恐不保焉，可笑也。夫保之又保，以保其所不必保，其与不保所保，以自丧其所保者一矣。故曰终止则乱。止也者，取遇坎则止象也。</p>
<p>方时化曰：离，丽也。茀象离为甲冑戈兵，故称伐九三以明治暗，故称鬼方。终日戒者，以其乘离之终也。离，牝牛也。离东而坎邻之，故谓五。曰东邻坎，西而离，邻之故。谓二曰西，邻二以时用。禴恭，俭无求，永克有济矣，故曰吉。大来非初吉邪？至上六则坎水既盈，享其既济，唯知饮酒宴乐以自终。夫君子处困则饮酒，当需则饮酒，所以示暇也。未闻既济而饮者也。既济而饮乐，极则又悲矣，而况濡首与？</p>
<ul>
<li>附录</li>
</ul>
<p>杨简曰：既，尽也。既济，无所不济也。其曰利贞者，初、三、五皆奇、刚、纯而不杂，二、四、上皆耦、柔、纯而无杂。九五当位于上六，二当位乎下，余刚柔咸当位。正当如此，非贞而何？繻，子夏作，繻即襦字。内则言孺子之礼，衣不帛襦袴。《说文》云：襦，短衣也。茹衣破败，如茹也。</p>
<p>坎下离上</p>
<p>未济：亨，小狐汔济，濡其尾，无攸利。</p>
<ul>
<li>
<p>《彖》曰：未济，亨，柔得中也。小狐汔济，未出中也。濡其尾，无攸利，不续终也。虽不当位，刚柔应也。</p>
</li>
<li>
<p>《象》曰：火在水上，未济；君子以慎辨物居方。</p>
</li>
</ul>
<p><strong>初六</strong>：濡其尾，吝。</p>
<ul>
<li>《象》曰：濡其尾，亦不知极也。</li>
</ul>
<p><strong>九二</strong>：曳其轮，贞吉。</p>
<ul>
<li>《象》曰：九二贞吉，中以行正也。</li>
</ul>
<p><strong>六三</strong>：未济，征凶，利涉大川。</p>
<ul>
<li>《象》曰：未济征凶，位不当也。</li>
</ul>
<p><strong>九四</strong>：贞吉，悔亡，震用伐鬼方，三年有赏于大国。</p>
<ul>
<li>《象》曰：贞吉，悔亡，志行也。</li>
</ul>
<p><strong>六五</strong>：贞吉，无悔，君子之光，有孚，吉。</p>
<ul>
<li>《象》曰：君子之光，其晖吉也。</li>
</ul>
<p><strong>上九</strong>：有孚于饮酒，无咎，濡其首，有孚失是。</p>
<ul>
<li>《象》曰：饮酒濡首，亦不知节也。</li>
</ul>
<p>火水未济</p>
<p>未济者，未得济也。未得济而欲遽济，此小子不知险极者之为也。所谓小狐汔济，濡其尾，无攸利，方且不续而遂终焉。如符坚百万之师次于淮淝，真是已。盖此身尚在险中，未能得出而遽欲濡尾以济，非不知险极而何？九二知之，独曳其轮而不济，故爻独言其贞吉，- 《象》复言其行正，不虚也。六三虽在坎上，亦未离坎，有征亦凶，未可便征。然上承九四，九四居离三。盖其所乘者，今六五有孚于九四，四遂震用以伐，不顺四信五而往征，五得四而济坎，逢时遘会。三虽不征，而自利涉大川矣。何用忙为？盖有其君必有其臣，有其臣必济其事。未济者，终当既济，而自然利涉大川也。此未济之所以亨也。故曰：未济，亨。言未济之时，自然必有能济之人20。能济之人21自然必有能济之臣，能济之臣自然必有能济之日。济则亨矣。故曰：未济，亨。柔得中也。柔而得中，内又文明，是以能得济之险人耳22。故于五之爻曰：贞吉，无悔。而又曰：君子之光，有孚吉。言五之贞吉而无悔，实以文明在中而有君子之光也。所以有此君子之光，实以能有孚於九四，而余光及四，故吉也。故曰：君子之光，其晖吉也。有其光则必有其晖，无其晖则亦不见其光矣。是故未济之时而有此光明之君，虽欲无晖不可得也。虽欲不亨不可得也。吾以是观之圣人之处世也，无一日而非既济之时，则无一日而非未济之心。无一时而非未济之日，则无一日而非欲济之念。忧方来而喜或乘之，喜甫至而忧复生焉。忧喜相仍，此圣人所以发愤而不知老之将至也。是故既济、未济合为一卦而易道终矣。乾之自强不息，终日乾乾而夕犹惕，若有以也。夫彼饮酒濡首者，以既济而遂懈，而不知未济之随其后，其又何人哉？曰：是圣人所谓何可久之人也。所谓不续终之人也。君以丧邦，臣以亡家，庶人亡身，士丧其心。往古来今，孰能逭此。噫。方时化曰：狐为坎，坎尚未济，至离乃济。故《传》以未济亨。为柔得中，指外离六五言也。小狐汔济为未出，中指内坎初六言也。夫一，伐鬼方也。在既济则宜勿用而防三年之惫，在未济则宜震用而幸三年之赏。既济戒生事，未济喜有功也。五离之主四，尚贞吉悔亡，五自宜贞吉无悔。上九赖六五之有孚享，既济之大业，饮酒燕23乐，未即有普。但至于濡首则与既济之上六等矣，其势必失。是既济之业有孚之光也，哀哉。旋济旋失，唐明皇诸人非邪？刘用相曰：天一生水，地二生火。水火，天地之大用也。乾坤所以终坎离也，坎水居下，离火居上，则虽有天地之用，而实不相为用。咸、恒所以终离、坎也。水生火降，坎离相交，心以是泰，身是用康，国家和平，更有何事不既济乎？此天地之终也，安有初吉终乱之理也？易道终不亦宜与。</p>
<ul>
<li>附录</li>
</ul>
<p>吴幼清曰：未济诸爻，位皆不当。而《象传》特于六三言之者，阴柔居险极也。</p>
<p>王辅嗣曰：九二位虽不正，中以行正也。六五柔顺文明，居于尊位，付与于能而不自役，使武以文，御刚以柔，斯诚君子之光也。付物以能而不疑也，物则竭力，功斯克矣。故曰有孚吉。</p>
<p>杨廷秀曰：六五逢未济之世而应之以阴柔之才，乃以贞正而吉，以孚诚而又吉，以光晖而又吉，何也？盖六五其体离，离在天为日，在地为火。日之在夏，曀之益热。火之在夜，宿之弥炽。六五文明之盛，而能虚中以临照，百官坚诚以信任，群才安得不扫大难为无难之世，一变未济为既济之时乎？备三吉之盛福而无一毫之悔尤，又何疑焉？</p>
<p>易因下经卷之三竟</p>
<p>1.“学问”，汲古阁本作“人生”。</p>
<p>2.“娣”，汲古阁本作“妹”。</p>
<p>3.“损上益下”，汲古阁本作“损下益上”。</p>
<p>4.“兹”，汲古阁本作“徐铉”。</p>
<p>5.此句汲古阁本作“臭，大张目也，言始小视之，虽大张目亦不见人”</p>
<p>6.“终莫之闻也”原作“终莫莫之闻也”，据《周易》通行本改。</p>
<p>7.汲古阁本此句“今”作“斤”，“以”作“已”“之人”脱。</p>
<p>8.“有以”，汲古阁本作“无惑”。</p>
<p>9.“利”，汲古阁本作“贞”。</p>
<p>10.“乘”，汲古阁本作“附”。</p>
<p>11.“他”原作“它”，据《周易》通行本改。</p>
<p>12.“爵”原作“鹊”，据汲古阁本及文义改。</p>
<p>13.“爵”原作“鹊”，据汲古阁本及文义改。</p>
<p>14.“有”，汲古阁本作“木”。</p>
<p>15.“六二”原作“六三”，据《周易》通行本改。</p>
<p>16.“任”，汲古阁本作“位”。</p>
<p>17.“以”下原多一“以”字，据文义改。</p>
<p>18.“及”，汲古阁本作“不”。</p>
<p>19.原作“更”，汲古阁本作“之”，今改正。</p>
<p>20.21.“人”，疑当作“君”。</p>
<p>22.此句，汲古阁本作“是以能得济险之人耳”。</p>
<p>23.“燕”，汲古阁本作“宴”。</p>